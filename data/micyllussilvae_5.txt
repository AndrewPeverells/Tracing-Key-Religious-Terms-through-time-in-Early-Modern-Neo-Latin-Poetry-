IANE mihi summos inter memorande sodales,
Isto quos tenui, quosque tenebo solo.
Condita sub Solymae nemorosa valle Sionis.
Accipe Iessaei carmina sancta Ducis.
Reddita quae nuper pedibus prodire Latinis ,
Et titulo iussi nominis ire mei.
Non quod me tantae vexet dementia laudis,
Asseram ut hoc nostris ipse poema modis.
Sed quia cum variis premeret mea pectora curis
Fortuna, et nusquam spes mihi certa foret.
Non habui potius, quod languida corda levare,
Maesticiam que animi tollere posset opus.
Nam neque tu nescis, quanto discrimine rerum
Implicitus, tacito qualis ab hoste premor.
Et mecum fraudes doluisti saepe malignas,
Et capiti toties vincula structa meo.
Cum fortuna meis illuderet invida fatis,
Atque omnem raperet mobilis aura fidem.
Nec pietas, nec tot vitae benefacta prioris,
Invidiam rebus distinuere meis.
Sed velut a medio cum surgunt nubila ponto,
Et caelum crebris ignibus omne micat.
Cuncta simul terras quassant elementa iacentes,
Et saeva ex omnis parte pericla movent:
Sic mea fata semel quando labefacta ruebant,
Saeviit in nostras imber et unda rates.
Dumque retro flueret quanta est mea (si tamen ulla est)
Fortuna, atque gradu pellerer ipse meo.
Ipsi etiam primos habui quos inter amicos
Transgressi nostrum deseruere latus.
Et quod prae reliquis miserum fuit, unde putabam
Solamen tantis posse venire malis:
Hinc mihi cum magna crevere pericula turba,
Et iacui studiis perditus ipse meis.
Non secus ac hosti, si quis modo in aequore mersa
Eripuit saevis naufraga membra vadis.
Nec passus laceram penitus considere navim,
Velaque restituit, remigiumque dedit.
Ast ille ut portus intravit puppe petitos,
Anchoraque in tuto gramine fixa sedet:
Protinus incipiat placidos vastare penates,
Et pia crudeli vertere tecta manu.
Dum male gratus ei laceret vitamque domumque,
Cuius praesidio, quod modo vivit, habet.
Invida ceu lacerat nitentem vipera matrem,
Atque illi vitam non favet, unde tulit.
Tunc igitur misere cum spretus ubique iacerem,
Et bene, vix ullus, qui mihi vellet, erat.
Haec adhibere animo coepi solacia maesto,
Et Solymi vatis vertere scripta meis.
Ut quoniam toto nihil apparebat in orbe,
unde foret spes, aut unde petenda salus.
Sacra mihi Domini verbo medicina veniret,
Qua non est gravibus certior ulla malis.
Hoc quoque enim video patres seruasse vetustos,
Exemplo quorum multa libenter ago.
Ut quoties valido tumuissent aequora vento,
Saevaque depressam mergeret unda ratem:
Talia fortunae caperent solacia tristis,
Et peterent sacrae mite levamen opis.
Hoc clypeo Stygii superabant praelia Ditis,
Hic portus dubiis auraque rebus erat.
Ipse etiam sacrae tenuit qui summa Sionis
Moenia, qui praesens condidit autor opus.
Nonne vides vario compulsus pectoris aestu,
Ut rebus toties spem petat inde suis.
Ac seu laeta bonae fulserunt tempora pacis,
Extollit laetis otia parta modis.
Sive aduersa fuit rebus fortuna gerendis,
Bellaque nunc nati, nunc tua Saule tulit.
Maesta quoque illius deplorat damna Thalia ,
Verbaque cum rebus convenienter eunt.
Denique quicquid erit, quod te laeditque iuvatque,
Exemplum capias, si lubet, inde licet.
Atque haec pauca meae fortunae carmina testes,
(Omnia enim ut reddam non satis unus ero.)
Iane tibi, summum quem nunc agnosco meorum.
Dedico, ceu nostrae pignus amicitiae.
Ut si quando leges divini carmina vatis,
Tu quoque tum vatis sis memor ipse tui.
Damnaque succurrant animo, quae multa maligne
Ante tuli, et forsan post quoque plura feram.
Donec ad extremas veniat fortuna procellas,
Et pereat saevis obruta puppis aquis.
Nec mea nunc aliud, quod mitti dignius esset,
Aut tibi plus aptum, Musa videbat opus.
Nam modo qui tanta coepisti tradere laude,
Veraque caelestis iussa docere patris.
Quid tibi sperarem gratum magis esse futurums
Quam tuaque noctu vota, dieque petunt?
Ipseque in hoc Lybani, qui per te pascitur, almi
Rore sacro aspiciar pars quotacumque grege.
Namque ita caelestis tradis mysteria regni,
Ut tua mens eadem, quae tua verba, velit.
Idque tuis optas votis ante omnia solum,
Quo Domini fructu crescat ovile pio.
Non ceu magna solet pars, turpi dedita lucro,
Quos levis ambitio, aut caeca cupido trahit.
Qui Domini assiduo verbum clamore fatigant,
Et populum ficta relligione movent.
Aut si vita domi qualis sit, cordaque spectes,
Et videas oculis interiora tuis.
Aspicias omni pollutos crimine mores,
Qui nihil ex toto quod profitentur habent.
Sed velut ingentes fulgent per templa Colossi,
Aurataque solent fronte referre Deos.
Si terga inspicias mutis terebrata cavernis,
Deformes habitant intus araneoli.
Sic illi ficto simulant pia pectora vultu,
Intus avaritia, atque ambitione tument.
Qui neque sancta Dei solito venerantur honore,
Nec puro Domini iussa timore colunt.
Sed ludum praecepta putant, quae summus ab alto
Pro sacris homines iussit habere pater.
Dum quoscumque vident aliquo florere favore,
E medio tacita pellere fraude parant.
Et neque ferre pares, neque maiores revereri
Possunt, sed proprio nomine cuncta replent.
Atque ipsos turpi deformant ore magistros,
unde ea, si qua ea sunt, quae didicere, tenent.
Nec minus insano tentantur pectoris aestu,
Quam Sicula incensis ignibus Aetna furit.
Ut taceam fastus, odium, mendacia, fraudes,
Quamque putes solos hos didicisse gulam.
Et foedo sermone leves effingere scurras,
Et lacerare homines, et lacerare Deum.
Atque alia, ad populum quae ceu vulgaria, rident,
Qui quaestum Domini iussa docere putant.
Quae tamen esse sinam, ceu sunt, ne raptus in altum
Offendam mentes suspicione pias.
Et videar, pravos dum versibus arguo mores,
Atque odium iustis velle parare viris.
Quos quia sum magno semper veneratus amore,
Teque etiam in tali, quos amo, cerno grege.
Exiguum munus misi tibi pauper amicus,
Carmina, sed studiis carmina digna tuis.
Ut quantum mentes veneror, deamoque fideles,
Indicio donum, quod tibi mitto, foret.
Adde, quod et magna nobis ex parte fuisti
Dux operae, studio si qua locata pio est.
Namque etiam memini quoties mulcere volebas,
Et mea consilio corda levare tuo.
unica, dicebas, omnes medicina dolores
Sanat ab aeterni quae venit ore patris.
Sermo Dei praebet maestae solacia menti,
Ille animum curis liberat, ille metu.
Illum inter dubias adhibe (mihi crede) procellas,
Et veniet rebus mitior aura tuis.
Quod dum consilium sequerer, mea carmina coepi,
Et mea caelesti dedere vota Deo.
Quique prius studiis iungebam corda prophanis ,
Stultitiae scriptor futilis ipse meae.
Do tibi sacra modo divinae carmina Musae ,
Ex Solymo, Latiis , reddita vate, modis.
Quae si forte minus, ceu sunt, tibi culta videntur,
Hoc rebusque dabis, temporibusque meis.
Nam si laeta solent animo nisi ducta sereno
Carmina Pierides aedere nulla deae:
Haec quia testantur fortunam carmina nostram,
Rebus eant cultu conveniente meis.

TEMPUS ab hoc lustris vitae bis quattuor actis
Omne fuit Musae carmen inane meae.
Dum ludos hominum, dum res sine pondere gestas,
Stultitiamque veho versibus ipse meam.
Nunc graviora monet venientis cura senectae,
Et nuper canis tempora sparsa novis.
Sat Veneri Baccho que datum, levibusque choreis,
Quaeque iuvant brevibus gaudia mista iocis,
Ulteriora tibi debemus tempora Christe ,
Tu dux, tu Musae portus et aura meae.
Per te vitali nos vescimur hactenus aura,
Per te si quis in hoc pectore sensus, inest.
Tu vires nimo, tu praebes lumina menti,
Tu regis arbitrio quod sumus omne tuo
Ergo leves Satyri, damnataque numina Fauni,
Et petulans madido cum grege Bacche vale,
Parue vale cum matre puer, lascive Cupido.
Et quoscumque vocat Musa profana Deos.
Non me Parnassi posthac in colle morari,
Non iuvat Aonias ante sedere fores.
Nec mihi Pegasides quatiant praecordia lymphae,
Aut de Castaliis flumina rapta vadis.
Cedite gentiles, veniam concedite divi,
Ecce movet maior pectora nostra Deus.
At tu sancte parens mundi servator et author ,
Non genito natus de genitore Deus.
Lucida perpetuo qui versas sidera motu,
Qui regis aeterna saecula cuncta manu.
Respice morte tua quondam de morte redemptos,
Dum luis humanum victima sacra nefas.
Et quos effusi reparasti morte cruoris,
Hos apud aeternum Christe tuere patrem.
Nam fuit illa dies, cum nuper Sole creato,
Lumine fulserunt terra, polique novo.
Et vaga per caelum dum fratris suspicit ignes,
Mirata est orbes crescere Luna suos.
Errabant virides animalia cuncta per agros,
Pascebantque loco cerua, lupusque pari.
Non hyemes, non frigus erat, non igne cruento
Torrebat sterilem Sirius ardor humum.
Sed bona perpetui currebant tempora veris,
Aureaque haec vere saecula lucis erant.
At Pater omnipotens rerum bonitate novarum
Laetus, ad effectum lumina vertit opus.
Et quis, ait, talis potietur fructibus aevi,
Cui dabimus tanti iura tenenda soli?
Inveniendus erit nostra de gente creatus,
Ingenio tantas qui moderetur opes.
Nec mora, de summa glebam tellure coactam,
Informat membris, luminibusque novis.
Hinc oculos, hinc ille manus, hinc ardua donat
Pectora, et erectis vultibus ire iubet.
Adiicit et mentem qua cetera cuncta gubernet,
Noscat et e summo se genus esse polo.
Et ne solus in hac tantorum luce bonorum
Iret, et inventas inter egeret opes.
Procreat et sociam, proprio de corpore sumptam,
Quae consors vitae, laetitiaeque foret.
Hanc illi thalamo iunxit, propriamque dicavit,
Iussit et innumera prole beare patrem.
Atque ita compositi passim per amoena vagantur
Errantes inter, prata nemusque greges.
Et scelerum impavidi, lustrant loca quaeque viarum,
Vernantis domini, femina virque soli.
Sed quantum insidiis , quantum petit arte malorum,
Et ruit in caecum mens male cauta nefas?
Hortus erat medio mundi, quo pulchrior alter
Non fuit, omni iugis consitus arboribus.
Non illi pluviae, non saeva pruina nocebat,
Omniaque ipsa sua sponte serebat humus.
hunc homini dederat nato pater almus habendum,
Et cunctis vesci, dixerat, inde licet.
Excepto medio pomo quod nascitur horto,
Hoc, ait, abstineas, hoc fuge, crimen habet.
At secura novos dum spectat femina fructus,
Dum lustrat cupidis omnia luminibus.
Ecce malum serpens ramos elapsus in altos,
Arbore de vetita sic dedit ore sonos.
Huc ades, huc formosa, quod hos contingere fructus
Nequicquam dubitas territa voce Dei?
An quia perpetua rerum caligine caecos
Vivere, quam superis plus iuvat, esse pares.
Ast hoc in fructu conclusa scientia rerum est,
Ille malum vobis suggeret, ille bonum.
His commota novi coniunx incauta mariti,
Posthabuit summi tradita iussa patris.
Et simul ipsa recens decerpsit ab arbore pomum,
Heu, mala venturis nescia quanta ferat.
Et simul adducto blando sermone marito
Fecit ut et Domini proderet ille fidem.
Ergo ambo, quia iussa Patris data contempserunt,
Et vesci vetito sustinuere cibo.
Protinus eiecti concessi finibus horti,
Et praestructa nova ianua clausa sera est.
Atque ita in exilium damnato corpore pulsi,
Heu nimium terras mox coluere graves.
Nam neque sic placido currebant sidera caelo
Amplius, aut segetem laeta ferebat humus.
Sed lolium, sterilisque filix enata per agros
Miscebat fibris semina culta suis.
Ipse etiam genitor vultu conversus amaro,
nunc gravibus pluviis, nunc premit arua gelu.
Addit et omnigenos morbos, tristemque senectam,
Et longas hyemes, et mala damna famis.
Praecipue accensus contempti numinis ira,
Subiicit aeternae corpora cuncta neci.
Hanc neque nostra valent, neque saecula longa priorum
Virtute aut meritis ulla levare suis.
Ac nisi caelesti venisset origine natus,
Humanum vellet qui reparare genus.
Iampridem caeca totus caligine mundus
Obrutus, aeternum vergat in exitium.
Sed tu sancte Deus, nostros miserate labores,
Soluisti mortis vincula morte tua.
Tu patris e gremio terrae demissus in oras
Extinxti humanum sanguine Christe nefas.
Nam nova praemissis qui saecula voce praeirent,
Qui canerent regnis praevia signa tui,
Mox sacer aetheria delapsus spiritus arce,
Implevit partu viscera clausa novo.
Hinc puer in lucem nascendi lege novata
Editus est nullo, virgine matre, viro.
Ac Deus humana vestitus carne, tulisti
Censeri e populo quilibet esse tuo.
Mox passus, quaecumque genus mortale solemus,
Imbrem, aestus, hyemes, frigus, et esuriem.
Praeterea et saevo caedem intendente tyranno,
Fatorum postquam series labentibus annis
Venit, et ad metam tempora ducta suam,
Innumeris imples totum virtutibus orbem,
Teque tuis meritis arguis esse Deum.
Nam caecis oculos reficis, vestigia claudis,
Et mutis linguam reddis, et eloquium.
Nec solum mentes hominum, vitiataque purgas
Pectora, et immundo daemone pressa levas.
Verum etiam vitam reddis iam morte peremptis,
Et revocas tumulis membra sepulta suis.
Ergo ubi iam totis constant tua numina terris,
Et Deus e vero crederis esse Deo.
Quo tandem a veteri lustrares crimine mundum,
Firmaretque Patrum verba, secuta fides.
Ipse tua crimen factus pro gente, tulisti
Qualia damnati quantaque ferre solent.
Utque olim caesa veteri de more sacerdos
Vel bove, vel vitula, noxia facta luit.
Sic tu sublimi patiens fera funera ligno,
Pro noxis hominum victima facta Patri es.
Atque ita placato genitoris numine magni,
Soluisti letho, ius necis omne, tuo.
Hinc repetens caeca vinctos sub nocte parentes,
Effractoque nigri carceris imperio.
Existi superas iterum rediturus in oras,
Tertia dum Phoebo lux redit orta novo.
Et mox firmatis, quos sors tibi fecit amicos,
Et iussis certa vivere pace piis ,
Ipse triumphato vectus super aethera mundo,
Intrasti liquidos regna paterna polos.
Hic cum Patre sedens per saecula cuncta gubernas,
Quicquid habet tellus, quicquid olympus habet.
Ergo quos propria servasti morte redemptos,
Pro quibus innocuus factus es ipse, nocens.
Hos apud aeternum placabilis assere Patrem,
Et tege praesidiis nunc quoque Christe tuis.
Ac gemino amborum vementem a numine flatum,
Lumine qui reparat pectora, mitte, novo.
Illius accensas ardoribus imbue mentes,
Ut vera agnoscant teque Patremque fide.
Nec tot deficiant inter discrimina rerum,
Quae passim cunctos et sine fine premunt.
Nec metuant summam, cum tu iustissimus, horam
Censebis merito fanda, nefanda suo.
Sed pariter iuncti concordi foedere pacis
Per te factorum veniam de Patre precentur,
Auxilioque levent territa corda tuo.
Per te venturi sperent nova gaudia mundi,
Cum surgent tumulis corpora viva suis.
Et mox perpetuae carpentes gaudia vitae,
Laetentur vultu tempus in omne tuo.

O Pater, o rerum sola, atque aeterna potestas,
Sub pedibus cuius sidera clara micant.
Da precor ut sancto cuncti venerentur honore
Nomen in hoc toto, qua patet, orbe tuum.
Da quo te vera tandem pietate colentes,
Fiamus regni pars quotacumque tui.
Ac pariter toto caelo, totumque per orbem,
Cuncta tuo arbitrio convenienter eant.
Nec non praesenti victum Pater optime, vitae
Suffice, et haec solito corpora pasce cibo.
Atque uti nos aliis , sic tu commissa vicissim,
Et nostrum nobis quaeso remitte nefas.
Nec nos tentari patiaris ab hoste, nec ultra
Quam tolerent vires, pectora nostra premi.
Sed simul a cunctis vitaeque animaeque periclis
Praesidio fretos ipse tuere tuo.
Solus enim regnas, soli tibi summa potestas,
Gloriaque in nullos emoritura dies.

O quae virgineo peperisti viscere natum,
Plena patris summi numine, mater ave.
felix quae mundi Dominum, caeloque potentem
Infantem gremio iussa fovere tuo.
Sola parens patris, naturae lege novata,
Atque eadem nati filia facta tui.
Quanta tuae fulget virtutis fama per orbem ?
Quam vera, et nullo commoritura die.

PRincipio Patrem caeli terraeque potentem,
Ingenitum, aeternum credimus esse Deum.
Cuius in immensum patet, et sine fine potestas,
Qui regit, ac pascit, quicquid ubique vides.
Credimus et sanctum, Christi cognomine natum,
Praedictum oraclis, carminibusque Deum.
Quem Mariae clausa generavit spiritus aluo,
Mox hominem peperit nescia Virgo viri.
Qui quondam dirae passus ludibria mortis,
Venit et ad Stygios tumulato corpore manes,
Infernasque novo terruit ore domos.
Mox iterum superas abiit rediuivus in oras,
Tertia cum Phoebi redderet ora dies.
Firmatisque suis, caelum conscendit, et alta
Scandibilem nobis fecit ad astra viam.
Hic cum Patre sedens regnat, dum luce suprema
Promeritis pravos iudicet, atque bonos.
Tunc cum flagrantem rapient incendia mundum,
Et stabunt tumulis corpora viva suis.
Nec non amborum de numine credimus ortum,
Qui super aequoreas spiritus ibat aquas.
Idem qui mentes regat, et conseruet in aevum,
Christi quas eadem iunxit amore fides.
Hinc veniam culpae factam, clavesque relictas,
Soluere quae noxas, quaeque ligare queant.
Et reduces animas in corpora, morte sepulta,
Ultima cum summum finiet hora diem.
Ac tandem sine fine datam per saecula vitam,
Gaudiaque in tempus mentibus omne piis .

TEMPORE quo Dominus Iudaea stemmata gentis
Duxit Erythraei per vada sicca maris.
Pollicitus regni sedes, atque arva beata,
Quae fluerent lactis, quaeque liquore favi.
Constitit in celso Sinaei vertice montis,
Et dedit haec populis iura tenenda suis.
En ego sum Dominus verus tuus, inquit, et unus,
Eripui Phario qui tua colla iugo.
Ne tu divino quenquam venereris honore,
Me dempto, aut ulli tura precesque feras.
Neve tibi statuae vel eburnea signa colantur,
Non aurum, aut sollers quod dedit ulla manus.
Quidquid habet tellus, quidquid mare, quidquid et aether
Effugiat cultus omne, precesque tuas.
Namque ego sum Dominus vindex pietatis, et ultor,
Nec patior quenquam nomen habere meum.
Sed mea qui violat non aequo numina cultu,
Quaerit et externos impius ipse Deos.
Hunc ego cum natis, et qui nascentur ab illis,
Supplicio in quartum prosequor usque genus.
At me si quis amat, si quis mea iussa capessit,
Meque unum vera cum pietate colit.
Hunc ego cum natis, cum longa stirpe nepotum
Eveho, et in maius nomen, opesque fero.
Ergo unum me rite colas, mihi rite frequentes
Thuricremos inter, tura , precesque focos.
Nec tibi vile puta nostrum interponere nomen
Verbis, aut titulo fallere dicta meo.
hunc quoque enim Dominus poena multabit acerba,
Ipso qui tentat frangere teste fidem.
Septimus a solito cesset tibi quisque labore,
Sitque idem nostro plenus honore dies.
Nam tibi longa satis series concessa laborum,
Per senos toties continuanda dies.
Septima lux Domino sacra est, operisque negata,
Hanc vacuam rebus femina virque colant.
Nam pater omnipotens magnum cum conderet orbem,
Digereretque suis prima elementa locis.
Principio superas patefecit lumine sedes,
Et lucem mundo iussit adesse novo.
Mox caelum variis distinxit et aethera stellis,
Iussit et ad certas ire redire vices.
At stabilem medio suspendit in aere terram,
Et foliis silvas, gramine texit humum.
Post etiam pulchro cum Luna Sole creato,
Annis hinc statuit, mensibus inde modum.
Atque ita compositis, caelo, terraque, marique,
Has coluit sedes alite, pisce, feris.
His superimposuit madida tellure creatum,
Qui regeret manibus cetera cuncta suis.
Atque haec per senos operum distincta labores,
Sex intra absoluit conditor ille dies.
Septima finitis lux attulit otia rebus,
Haec requies Domino est, ista sacrata Deo.
Quo neque tu peragas, nec quisque e plebe tuorum,
Quaecumque admota sunt peragenda manu.
Sed simul abstineant liber, seruusque labore,
Et puer, et domui nata puella tuae.
Non tibi tunc duro peraretur vomere tellus,
Aut semen versa spargat arator humo.
Non tibi maturas decerpat vinitor uvas,
Condat et in vasis dulcia musta novis.
Ipse etiam positis requiescat navita velis,
Tutaque stet portu fessa carina suo.
Nec iaculum miles, gladium nec stringat in hostem,
Omnia sint placida pace quieta Deo.
Atque haec sacrarum Domini pars altera legum,
Cultibus hac cavit, numinibusque suis.
Altera quae sequitur nostris est condita rebus,
Illa pudicitiam, iustitiamque docet.
Namque tuos, addit, qui te genuere parentes,
Ante alios summo fac ut honore colas.
Quo tibi felici peragantur tempora cursu,
Annuat et fusis Parca benigna tuis.
Aruaque possideas placida cum pace beata,
Quae tibi caelestis donat habere Pater.
Hinc neque caede tuam, nec sanguine pollue dextram,
Sit tibi ab humano pura cruore manus.
Nec thalamos ausis umquam temerare iugales,
Aut precio castas sollicitare nurus.
Ipse tua vivas contentus sorte, nec ulla
Fraude mala, aut tacitis rem tibi quaere dolis.
Nec verbis furare fidem, neque crimine falso
Vicini famam, aut opprime facta tui.
Nec subeant animos alienae commoda sortis.
Aut ea sint oculis insidiosa tuis.
Sed pariter sensus pariter tua contrahe vota,
Ne mens externis inhiet aegra bonis.
Sive igitur videas alienae coniugis ora,
Seu videas oculis splendida tecta tuis.
Sive quis ingentes perarabit vomere campos.
Condet et immodicis dulcia musta cadis.
Seu puer aut pulchro spectabilis ore puella,
Seruabit Domini proxima rura sui.
Denique seu pulcher pascetur taurus in aruo,
Aut nitidi veniant sub iuga panda boves.
Quidquid erit cuius precio te vicerit alter,
Abstineas animos hinc oculosque tuos.
Omnis enim prava est alieni, crede, cupido,
Quamlibet exigua est, hanc fuge, crimen habet.
Sic ait, et geminis haec omnia scripta tabellis,
Proposuit populis inspicienda suis.
Ut si quis pura seruasset singula mente,
Viveret et regnis pars foret ille novi.
Sin animo demens violasset talia caeco,
Ipse sua lueret crimina tanta nece.

VIR fuit antiquo clari de sanguine Iudae,
Zacharia, Solyma natus in urbe, patre.
Nomen Ioannes erat huic, sed mater Elissa,
Pontificum veteri progenerata domo.
Hic contemptor opum, et vitae sectator honestae,
Auia Iudaei rura colebat agri.
Hic ubi Iordanis gemino spectabilis ortu,
Desertos hominum dividit amne locos.
Vestis erat pellis rapido detracta camelo,
Cingebat lumbos hispida Zona viri.
Non vino, aut dulci gaudebat munere Bacchi ,
Mel erat, et vilis parua locusta cibus.
Hic igitur Domini divina concitus aura,
Tingebat liquidis corpora mersa vadis.
Et iussis veniam veteris deponere culpae,
Narrabat Christi regna futura novi.
Quanta est Iudaei tota propago soli.
Et quotquot veteris Solymorum moenia regis,
Isaideque tuos incoluere domos.
Quos ille acceptos, veniam noxaeque rogantes,
Iordanis liquido flumine tinxit aquae.
Atque ait, ipse quidem tingo fluvialibus undis.
Quos veteris culpae paenitet esse reos.
At veniet post me longe praestantior alter,
Filius antiquos editus ante dies.
Cuius ego indignus crepidae qui vincula soluam,
Aut tangam sacri tegmina summa pedis.
Ille instauratos aeterni numinis aura,
Imbuet, et mentes tinget in igne novas.
Ille tenet dextra palam, scopasque ligatas,
Aream ut expurget sedulus ipse suam.
Et mox triticea sua reppleat horrea fruge,
Aeterno paleas sed cremet igne leves.
Quare agite a veteris somno resipiscite noxae,
Quosque decet fructus edite quisque novos.
Nec freti Abramo gentis genitore vetusto,
Iactetis vestrae stemmata prisca domus.
Namque potest Dominus de quovis, credite, saxo
Abramo sobolem progenerare novam.
Atque adeo in dura iam stat radice securis,
Amputet ut vanas arboris illa comas.
Ergo ni fructus faciat, quos convenit, arbor,
Reppleat et dulci fertilitate solum.
Protinus icta cadet, totaque a stirpe recisa,
Addetur structis igne cremanda focis.

TEMPUS erat liquidas quo Sol festinat in undas,
Illa quae sequitur sabbata prima dies.
Discipulosque recens factae formidine cladis
Seruabat tacitae ianua clausa domus.
Dum metuunt Solymae fraudes et vincula gentis,
Scribarumque malos, Pontificumque dolos.
Ecce venit fociis tum primum visus, Iesus,
Mortis ut indomitas morte resoluit opes.
Atque aulae in medio foribus stans undique clausis,
Pace salutatos iussit avere sua.
Hinc manuum plagas, inquit, spectate mearum,
Et nuper lateri vulnera facta meo.
Nec vos terrifico deludi credite spectro,
Idem ego sum vester qui modo ductor eram.
Ast illis Domino soluuntur pectora viso,
Et plausu complent atria tota suo.
Pace salutatos sed tamen ante sua.
Ut Pater omnipotens caelo me misit ab alto,
Et iussit regni pacta docere novi.
Sic ego nunc totum vos hinc emitto per orbem,
Nota eadem ut fiant omnibus illa locis.
Ergo iter ad superas qua sit remeabile sedes
Eloquio et factis notificate piis .
Iusticiamque homines, et foedera sancta docete,
Sit genus ut consors muneris omne mei.
Sic fatus, vultus illorum afflavit, et ora,
Numinis et partem iussit habere sui.
Atque ait, afflatu repleti pectora sancto,
Ite, Deus quo vos et mea fata vocant.
Quorumcumque nefas soluetis et improba facta,
Soluentur nexu criminibusque suis.
At quorum noxas Stygio damnabitis igni,
Hos manet aeternae poena luenda necis,

AT Dominus postquam devictae morte resurgens,
Exhibuit sociis corpora vivae suis.
Illi ut erant iussi Galilaea per arva secuti,
Pars igitur Domini conspecto protinus ore,
Pars dubitant, an vera vident, animoque paventes,
Quos ille accedens propius, saluereque iussis,
Divino tales edidit ore sonos.
Tradita tota mihi est caeli terraeque potestas,
Imperioque iacent subdita cuncta meo.
Vos igitur terras hinc nunc exite per omnes,
Quos Sol Eous, quos videt Hesperius.
Atque ea quae primo de me dedicistis ab aevo,
Quaeque pater voluit sancta tenere suos:
Illa docete omnes nullo discrimine gentes,
Expers ne nostri nominis ullus eat.
Et pariter liquida mersantes corpora lympha,
Abluite antiqui criminis omne nefas.
Quo patris et nati nomen, flatusque professi,
Accipiant vitae mystica dona novae.
Nam cuicumque aderit nostri fiducia regni,
Credat ut eloquiis pollicitisque meis.
Et memor antiqui sceleris, noxamque perosus,
Abluet in vitam corpora mersa novam.
Hic patrias inter capiet nova gaudia sedes,
Vivet et aethereis pars socianda choris.
At qui damnati repetet vestigia mundi,
Nec dabit hanc nobis, quam decet esse, fidem.
Illius aeterna damnantur corpora nocte,
Incolet et Stygios tempus in omne lacus.

VEsper erat, summamque dies exegerat horam,
Funera qui Domini proximus ante fuit.
Convenere loco patrio de more parato,
Quos vitae socios legerat ille suae.
Quaque olim phariae fugerunt vincula gentis
Inter Erythraei stantia dorsa maris.
Hanc epulis celebrant lucem, caesaque bidente
Imponunt tepidis ossa cremanda focis.
Et iam finis erat, Dominus cum lege peracta
Accepit manibus farrea liba suis.
Et solita, in medium, genitorem voce precatus
Fregit, et hos sacro protulit ore sonos.
Accipite, o socii fidissima pectora, nostri,
Atque edite haec manibus fercula prompta meis.
Corpus namque meum, pro vobis quod datur, hoc est,
Hoc facite, et casus commemorate meos.
Mox idem absumptis epulis, mensaque remota,
Accepit sacra pocula plena manu.
Atque ait, en nostri sunt haec nova foedera regni,
Sanguineque et letho constabilita meo.
Hinc bibite et nostros pariter memorate labores,
Et quae pro vestra probra salute tuli.
Sitque ea perpetuo nostris lex addita pactis,
Haecque eadem obsignet foedera nostra nota.
Ut quoties huius carpetis fragmina panis,
Et quoties huius pocula sacra meri.
Vos toties Domini lethum celebretis, et illam
Vestram quae propria victima morte luit.
Donec ad extremam voluentur singula lucem,
Et claudet summos ultima meta dies.
Ipseque de caelo descendens arbiter alto,
Digna malis reddet praemia, digna bonis.

TURBA fuit Solymas quondam memorata per urbes,
Duritia vitae, et relligione potens.
Quam patria cives Pharisaeam voce vocabant,
Dissimilem reliquis veste, ciboque, viris.
Hinc quidam exortus morum, legisque peritus,
Atque idem in tota maxima fama schola.
Tentandi studio Dominum rogat, atque Magister,
Quae tibi nam legum summa videtur? ait.
Ast hic, cunctarum quam quaeris maxima legum est,
Quae iubet ex toto pectore amare Deum.
Quae iubet ut cunctos animi cordisque labores,
Unius impendas huius in officia.
Huic omnis sensus, huic omnis pareat aetas,
Huic quantum est vitae serviat omne tuae.
Nec tua ab illius discedat versa voluntas,
Nec fieri quidquam, quod vetet ille, velis
Denique et ingenii vires, mentisque potestas
Omnis ad illius se paret arbitrium.
Haec, inquam, prima et reliquarum maxima lex est,
Sinaeis viva prodita voce iugis.
Proxima, quam longo sequitur sed proxima passu,
Laedere vicinum qua prohibere tuum.
Quae iubet ut cunctos aequo dignere favore,
Ceu tibi quisque homines proximus inter erit.
Nec temere aut factis laedas aut vocibus ullum,
Sed facias aliis quae tibi facta velis.
Legibus his etenim constat doctrina duabus,
Quanta est Mosaicis tradita tota libris.
Hucque etiam vatum spectant monumenta priorum,
Quotquot adhuc aevi res cecinere sacras.

HAEC autem Patris est vera, atque aeterna voluntas,
Qui me siderei misit ab arce poli.
Ut quicumque videt natum, creditque per illum
Sublatum veteris crimen, onusque mali.
Vivat, et aeternos aevum perducat in annos,
Liber ab aeternae conditione necis.
Et cum summa dies extremam finiet horam,
Mutabuntque suas, terra fretumque vices.
Ipse ego sopitos placida de morte resoluam,
Et statuam tumulis corpora viva suis.
Atque ut Erythraeis Moses in vallibus anguem
Sublimem in celsam sustulit ante crucem,
Sic modo in humana, natum de virgine, carne,
Suspendi e ligno fata, Deusque iubent.
Quo quicumque illi totum se credit, et omni
Illius aeterno pendet ab arbitrio.
Nec mala venturi metuat discrimina lethi,
Nec gemat igniferae gurgite mersus aquae.
Sed peragat laetae felicia tempora vitae,
Cumque animis carpat gaudia parta piis .
Nam pater omnipotens mundum sic aequus amavit,
Sic hominum semper fovit amore genus.
Mitteret ut natum, qui solus et unicus illi,
Aeterno consors degit in Imperio.
Qui sibi confisis, ac tradita iussa secutis
Exueret Stygiae vincula dura necis.
Regnaque firmaret nullum moritura per aevum,
Lactea qua geminos dividit ora polos.

AT tu Dive Pater qui celsi culmina mundi,
Qui regis imperio cuncta creata tuo.
Da tandem stabilem mentem, da sobria vota,
Et certo haec firma pectora consilio.
Namque velut navis nullo moderante magistro,
Huc, illuc, quovis pellitur acta Noto.
Sic miser ipse feror, nave inconstantior omne,
Hei mihi, et incertus speque metuque premor.
Hinc uxor, natique trahunt, notique penates,
Atque propinquorum non malefida manus.
Illinc ingenium rapit, atque innata camena,
Et modico spatio cura gerenda minor.
Quaeque animum stimulant aliorum exempla iacentem,
Et maior celebri fama paranda loco.
Et quod praecipuum est, studiorum turba meorum,
Quae mea non fama sed ratione probat.
Hei mihi cur uno video tot tempore portus,
Nec video cursu quem sequar ipse meo?
Cur mihi iudicium defit, ratioque petendi,
Et mens tot certas fluctuat inter opes?
Alme Pater vera qui prospicis omnia mente,
Quique ortus rerum, quique vides obitus.
Qui scis venturi quidquid fert temporis hora,
Quae bona sint homini, quaeque futura mala.
Respice nos manuum quondam figmenta tuarum,
Respice quos regni spe trahis ipse tui.
Et tandem in stabilem, tibi qui placet, optime portum
Alite fac subeat nostra carina bono.
Sic tua caelestes venerentur numina mentes,
Sic tua mortales tradita iussa colant.

ERgo iterum indomito grassatur Parca furore,
Et rapit hinc iuvenes, et rapit inde senes
Nec super ulla fugae spes, aut super ulla salutis,
Atque iisdem premitur dives, egensque malis.
Frustra, Theriaci sumuntur Pharmaca succi,
Frustra est Armenii nota medela luti.
Nec Mithridacei prosunt decocta veneni,
Nec solitae veteris pyxides Andromachi.
Quin artes superat morbi inclementia cunctas,
Et trahit insolitis obuia quaeque modis.
Nempe istud nostrae meruerunt crimina vitae,
Pensat et admissum debita poena nefas.
Nam quid non facimus, quid non audemus iniquis
Vita est omnigenis noxia nostra malis.
Impius hic aris libat sua vota prophanis ,
Et facit ex ligno quolibet esse Deum.
Alter adulteriis totam contaminat urbem,
Nulla illi mulier, nulla puella sat est.
Defraudant alii viduas, inopesque colonos,
Invaduntque dolis arua aliena suis.
Nil tutum superest usquam, genus omne malorum
Consequimur, nostrum vertimus inque caput.
Sed tu magne Pater, qui caeli sidera torques,
Qui quod fit toto conspicis omne solo.
Da veniam miseris, et quae male gessimus ipsi,
Illa tua clemens pro bonitate leva.
Namque aliud quidnam sumus, aut quae gratia nostri est,
Quamque opus dextrae nos sumus, Alme, tuae.
Autorem te primus Adam, te noscitat Heva,
Et quanta est hominum cetera progenies.
Ergo parens generis, genitor miserere tuorum,
Et nos a subita morte tuere Deus.
Afflictosque animos cruciataque respice corda,
Quae misere anticipat saeva gehenna metu?
Ac velut Amaridae precibus placatus Achabi,
Fecisti Syrios vertere terga duces.
Et velut antiqui seruasti moenia Nini,
Dum proprium agnoscunt supplice corde nefas.
Sic placido, qui te veneramur, suscipe vultu,
Et populo facilis nunc quoque parce tuo.
Per, te qui fuso placavit sanguine, natum,
Fer genitum casta virgine matre Deum.

NE quaeso indueris, ne quaeso summe creator,
Neve ea quae iuvenes deliquimus, et male cauti,
Tecum etiam memori voluere mente velis.
Sed ceu nota tua, et miserendi larga potestas,
Soli cui totum quod sumus hoc ferimus.
Respice nos miseros manuum figmenta tuarum,
Et veniam seruis da pater alme tuis.
Nam si iudicio sistas, poenamque reposcas,
Hei mihi, tot poenis quis satis unus erit.
TEmporibus pacem dona pater optime nostris,
Et prohibe a populo bella minasque tuo,
Nec sine ut infesto miseri pereamus ab hoste,
Nostrave nunc laceret bellicus arua furor.
Numine quo freti sancto genitique, tuoque,
Seruemus pacti iura fidemque tui.
Et patrios inter gaudentes pace penates,
Fungamur vitae munere quisque suae.
Nam nisi tu curam nostri susceperis aevi,
Armaque pro populo gesseris ipse tuo.
Nemo alius superest, qui tempora nostra gubernet,
Aut nos a Stygii liberet ore canis.
DUM medio vitam securi ducimus aevo,
Et placido laetos pax fovet alma sinu.
Ante pedes astat rapida mors improba falce,
Quae tradat celeri corpora nostra neci.
Quamquam igitur nostrum scelus et peccata merentur
Supplicium atque iram conditor alme tuam.
Pace tua tamen, et freti bonitate paterna,
Imploramus opem supplice voce tuam.
Quare age summe Pater, fortis Deus atque perennis,
Et letho Christi conciliate tui.
Da veniam miseris, precibus placare piorum,
Et populum a saeva peste tuere tuum.

TEmporibus pacem dona pater optime nostris,
Et prohibe a populo bella minasque tuo,
Nec sine ut infesto miseri pereamus ab hoste,
Nostrave nunc laceret bellicus arua furor.
Numine quo freti sancto genitique, tuoque,
Seruemus pacti iura fidemque tui.
Et patrios inter gaudentes pace penates,
Fungamur vitae munere quisque suae.
Nam nisi tu curam nostri susceperis aevi,
Armaque pro populo gesseris ipse tuo.
Nemo alius superest, qui tempora nostra gubernet,
Aut nos a Stygii liberet ore canis.

DUM medio vitam securi ducimus aevo,
Et placido laetos pax fovet alma sinu.
Ante pedes astat rapida mors improba falce,
Quae tradat celeri corpora nostra neci.
Quamquam igitur nostrum scelus et peccata merentur
Supplicium atque iram conditor alme tuam.
Pace tua tamen, et freti bonitate paterna,
Imploramus opem supplice voce tuam.
Quare age summe Pater, fortis Deus atque perennis,
Et letho Christi conciliate tui.
Da veniam miseris, precibus placare piorum,
Et populum a saeva peste tuere tuum.

CHRISTE Patris summi vera atque aeterna propago,
Venturum vates quem cecinere Deum.
Quem domus Isacidae quem natus vidit Iesse,
Quem Daniel regno captus in Assyrio.
Mox veniens clauso generavit spiritus aluo,
Et peperit nullo tacta puella viro.
Idem qui nostros indutus carne labores
Sensisti, hinc aestum, hinc exitiale gelu.
Et pro peccatis suspensus es hostia mundi,
Funere dum redimis funera nostra tuo.
Hinc superas iterum surgens rediuivus in oras,
Tertia cum rutilo fulsit in orbe dies.
Duxisti laetos devicta morte triumphos,
Victrici referens signa revulsa manu.
Ac tandem magna volitans super aethera pompa,
Thesbius ut quondam raptus in igne senex.
Esse iter ad placidum nobis remeabile Patrem,
Facto ostendisti filius ipse tuo.
Da precor ut vero te complectamur amore,
Excitet et flatus pectora nostra tuus.
Quo te credentes vitae Dominumque Deumque,
Extra quem spes nec super ulla salus.
Tecum iidem reduces somno surgamus ab alto,
Cum dabit horrendos buccina rauca sonos.
Placatumque Patrem, et caelos videamus apertos,
Inter felices pars numeranda choros.
Tunc cum defuncti repetent sua corpora manes,
Ultimaque extremum finiet hora diem.
Sic tua per cunctas crebrescant numina terras,
Qua Sol Eous lucet, et Hesperius.
Sic tua perpetua celebret praeconia laude.
Humanumque genus caelicolumque genus.

SIC tua caelestes metuant sic numina manes,
Sic celebrent omnes nomen ubique tuum.
Aspice ut in dubiis versemur Christe periclis,
Imminet, atque omni nititur hostis ope.
Nam sua quando iterum credit se posse parare
Imperia, et prisca sceptra tenere manu.
Quos non ille dolos, quas non excogitat artes?
Aut quod non animo concipit ille malum?
Illic in mediis committit praelia campis,
Hic laqueos tacita callidus arte premit.
Et quocumque etiam referas oculosque pedesue,
Instat et aduersas occupat ante vias.
Lumina nec somnum capiunt, nec membra quietem,
Ille, malum, noctes excubat, ille dies.
Nec secus ac pelago si qua est sine remige puppis,
Fertur, et emissis sit nova praeda Notis.
Sic tua progenies nullo prohibente vagamur,
Ah bene sub priscis currebant patribus anni,
Cum genus in verbo credidit omne tuo.
Tunc neque divitiae, neque amor regnabat habendi.
Parebant uni pectora sancta Deo.
Hostis erat tenuis, raraeque ad praelia vires,
Tranquilla quivis pace quietus erat.
Nunc male cum longis perierunt omnia saeclis,
Spreta iacet pietas, spreta iacetque fides.
nunc pudet esse bonos, nunc est male vivere virtus,
Nunc quidquid facias turpiter, omne decet.
Scilicet haec rerum series, ea gloria mundi est,
Hei mihi, quis finis temporis huius erit?
Atque ea cum spectat, qui nobis imminet hostis,
otia quae lentum ducere posse putem?
Concipit imperium, et regni sibi firmat habenas,
Inhiat et praedae, ceu lupus, ille suae.
Forsitan et merito patimur nunc omnia nostro,
Et veniunt factis praemia digna suis.
Sed tu cui caelum, cui pontus, et aethera seruit,
Arbitrio cuius mensis, et annus eunt.
Aspice nos oculis (quibus aspicis omnia) blandis,
Et nos e tantis erue Christe malis.
Assere nam penes est te solum cuncta potestas,
Assere nate Patris vindice iussa manu.
Ipse vides hostis quas cogat ad arma cohortes,
Has nisi tu vincas vincere nemo potest.
Ergo fer auxilium, et tandem res excipe fessas,
Quassatis pelago portus et aura veni.
Iesu creator omnium
Mortalium et viventium,
Qui pro reatu innoxius
Nostro dedisti sanguinem,
Et corpus humanum tibi
Sumpsisti, ut essemus pares
Tecum in tui regno Patris
Lucis cohaeredes novae.
Da mitis obsecro Deus
Ne nostra nos praeceps ruant
Commissa male sub tartara,
Ubi nos dolor perennis, et
Cruciatus aeternus manet.
Ubi perpetua mors imperat,
Et dira regna possidet.

Iesu creator omnium
Mortalium et viventium,
Qui pro reatu innoxius
Nostro dedisti sanguinem,
Et corpus humanum tibi
Sumpsisti, ut essemus pares
Tecum in tui regno Patris
Lucis cohaeredes novae.
Da mitis obsecro Deus
Ne nostra nos praeceps ruant
Commissa male sub tartara,
Ubi nos dolor perennis, et
Cruciatus aeternus manet.
Ubi perpetua mors imperat,
Et dira regna possidet.

FERuida iam summo consistit vertice bruma,
Et revocat gelidas versus Apollo vias.
Incipiunt sacri Iani properare calendae,
Dicite Io patres, dicite Io pueri.
Ecce iterum magni caelo natalis Iesu
Voluitur e niveis lux memoranda notis.
Illa dies alto vidit descendere caelo
Vita pro nostra qui moriturus erat.
Illa dies hominem vidit de virgine nasci,
Qui regit has terras, qui regit astra, Deum.
Salue festa dies, omnem celebranda per orbem,
Sidera dum caelum, dum vehit amnis aquas.
At tu sancte puer, hominum servator et author ,
Respice servatos sanguine Christe tuo.
Ac nos, qui trahimur per tot discrimina rerum,
Aspice, et in tantis auxiliare malis.
Undique nos tentat, nos undique territat hostis,
Quo non perveniat, nullus in orbe locus.
Omnibus ille dolis, atque omni nititur arte,
Ille potens fraude est, viribus ille potens.
Nulla salus miseris, tu sola atque unica spes es,
Per, te qui talem nobis genuere parentes,
Per, quibus exempti, vulnera, morte sumus.
Da nostris animis pacem, da Christe quietem,
Nostraque tranquillo numine corda regas.

Spiritus alme parens triplicis pars tertia regni,
Qui nova sedisti fonte columba sacro.
Tunc cum se tingi voluit Iordanis in amne,
Quem genitum e summa miserat arce pater.
Huc ades atque animis clemens illabere nostris,
Et renova accensos luminis igne tui.
Quo velut omnigenae linguarum munere gentes
Unanimi per te convaluere fide.
Sic nos unanimi sociati pectora pace,
Noscamus veri nomen opusque Dei.
Alme sator rerum, divini numinis aura,
Qui super aequoreas volitasti spiritus undas,
A Patre et genito veniens aequaeva potestas.
Huc ades, et nostras divino lumine mentes
Accensas renova, et flammis caelestibus imple,
Numine ut afflati supero, natumque Patremque
Per te noscentes, animo credente colamus.
Languidaque aetheria firmemus pectora pace,
Ceu quondam toto divisas orbe, marique,
Imbutasque novo fidei melioris amore,
Linguarum obsequio gentes in regna vocasti.

Alme sator rerum, divini numinis aura,
Qui super aequoreas volitasti spiritus undas,
A Patre et genito veniens aequaeva potestas.
Huc ades, et nostras divino lumine mentes
Accensas renova, et flammis caelestibus imple,
Numine ut afflati supero, natumque Patremque
Per te noscentes, animo credente colamus.
Languidaque aetheria firmemus pectora pace,
Ceu quondam toto divisas orbe, marique,
Imbutasque novo fidei melioris amore,
Linguarum obsequio gentes in regna vocasti.

CHriste potens rerum, melioris conditor aevi,
Qui mundo lucem sufficis, atque diem.
Accipe nos tenebris iterum, somnoque solutos,
Et solo incolumes numine sancte tuo.
Utque diem pulsa caecae caligine noctis,
Excipiunt orto lumina sole nova.
Sic tenebras animi, sic nubila discute mentis,
Pectoraque illustra lumine nostra tuo.

ALme parens horum, cui rerum summa potestas,
Qui miseros noctu nos tegis, atque die.
Respice quos caecis operit nox atra tenebris,
Quosque iterum dubiae mortis imago premit.
Et nos pacato facias requiescere somno,
Tutaque praesidio membra levare tuo.
Quo simul a tenebris liceat nos atque periclis,
Incolumes reducem mane videre diem.

OMnia qui pascis, quae totus continet orbis,
Qui pascis modico milia multa cibo.
Respice nos Pater, et quibus hic te dante fruemur,
His benedic epulis, muneribusque tuis.
Ut tua quae totum fecundat gratia mundum,
Nos eadem famulos recreet illa tuos.
Omnia qui pascis quae totus continet orbis,
Aspice, et haec famulis annue dona tuis.
Ut quibus hic iterum fragiles reparabimus artus,
Sumamus grata vina dapesque manu.

Omnia qui pascis quae totus continet orbis,
Aspice, et haec famulis annue dona tuis.
Ut quibus hic iterum fragiles reparabimus artus,
Sumamus grata vina dapesque manu.

COrpora qui solito reparasti nostra cibatu,
Grates alme tibi solvimus ore Pater.
Teque tui famuli, qua fas est voce precamur,
Pasce idem verbo pectora nostra tuo.
Ut pariter membris aegra cum mente refectis,
Fungamur proprio quisque ministerio.
Atque hinc praesentis vitae post fata peracta,
Carpamus tecum gaudia parta piis .
Corpora qui solito pavisti nostra cibatu,
Pasce Pater verbo pectora fessa tuo.
Quo tua nos olim liceat super aethera vectos,
Inter caelestes ora videre choros.

Corpora qui solito pavisti nostra cibatu,
Pasce Pater verbo pectora fessa tuo.
Quo tua nos olim liceat super aethera vectos,
Inter caelestes ora videre choros.

Felices hominum quos foedera nulla malorum,
Nulla dolo sociant pectora plena malo.
Nec mala peccantis perdunt consortia turbae,
Vitaque cum vanis turpiter acta viris.
Impiave oblectant tacitae ludibria sannae,
Cum summum lacerant ora proterua Deum.
Sed Domini puro qui seruant pectore legem,
Et mandata Dei nocte dieque colunt.
Qualis enim placido flaventis Iordanis amni.
Consita, fecundis eminet arbor agris:
Et ramis late spargit frondentibus umbras,
Et solito fructum tempore laeta refert.
Talis erit Domini quisquis mandata sequetur.
Et quaeret summi noscere iussa Patris.
Huic Dominus cursum facilis moderabitur omnem,
Diriget et placidis vela secunda Notis.
At si quis vano rerum seductus amore
Despicit aeterni sceptra verenda Iovis.
Non ille aspiciet fortunae tempora laetae,
Nec rebus cernet fata benigna suis.
Sed veluti puluis quem magno turbine venti
Corripiunt, sparsus tota per arua cadit.
Sic ruet, et vano fretus molimine rerum
Concidet, et terrae vile iacebit onus.
Et nec honore ullo dignus, neque nomine certo
Sanctorum populos inter habendus erit.
Nec veniet, sedes ubi consociata piorum
Dulcia perpetuae gaudia pacis habet.
Nam Dominus gressum novitque regitque bonorum,
At sceleratorum sponte peribit opus.
CUr video tanto gentes concurrere motu?
Vanaque consiliis condere pacta novis?
Cur properant reges et magnae culmina terrae?
Indicuntque diem, conciliumque vocant?
Scilicet aetherium libet expugnare tonantem,
Et Christum regni pellere iure sui.
At non efficient, et spes cadit irrita coepti,
Compositique ruent vincula rupta iugi.
Nam Pater excelsi qui regna gubernat Olympi.
Aeterna cuius cuncta moventur ope.
Me hominum ex alto ridet consulta malorum,
Et firmata malis irrita pacta dolis.
Quin etiam iusta si fors exarserit ira,
Concitaque ad stultos verterit ora viros.
Cuncta suis regum turbabit foedera dictis,
Destruet et vultus illa furore sui.
Tunc etiam veterum repetens praesagia vatum,
Nulla meum revocant foedera, dicet, opus.
Ipse ego consului qui regna futura gubernet,
Qui statuat sancta signa Sione mea.
Hic genus a nostra deducet origine natus,
Regnantis caelo sancta propago Dei.
Spiritus in cuius noster versabitur ore,
Edoceat rectos ut mea iussa viros.
Regnaque felici repetant caelestia gressu,
Quos hominis quondam depulit inde nefas.
Hunc et ab extremo populus sectabitur orbe,
Quam late radios spargit Apollo suos.
Hunc etiam metuet regum firmata potestas,
Quam longe cursum Rhenus et Indus habent.
Ipse fame, bellisque premet crudelibus hostes,
Lethali que dabit corpora tabe neci.
Ac velut olla levi figulus quam fecerat arte,
Contactu lapidis quolibet icta ruit.
Sic etiam modica prostratus corruet hora,
Quisquis venturo moverit arma Duci.
Quo vos qui late geritis moderamina terrae,
Qui populos vestro cogitis imperio.
Aeterni memores Domini seruate timorem,
Divinoque leves spes cohibete metu.
Ac date venturo laudum sua praemia Christo ,
Et pia nascenti munera ferte Deo.
Ne lasciva suo disperdat corda furore,
Et spes vestrarum concidat omnis opum.
Nam solet hic subito vultum mutare calore,
Fulmina cumque times nulla, repente iacit.
Felices animae quibus est spes omnis in illo,
Quas aliunde salus nulla petita iuvat.
CUr tua, summe Pater, tam longe dextera cessat?
Cur hostes ullo me sine fine premunt ?
Aspice quot passim consurgunt milia, vitae
Qui tendunt laqueos, insidiasque meae.
Spicula qui torquent, et vincula saeva minantur,
Et requiem nulla ducere parte sinunt.
Nec defit duro qui se temerarius ore
Opponens, animae spes, ait, ecce tuae.
Ecce salus magni, quam iactas vane, tonantis,
Quam cito, cui credis te, tibi misit opem?
Et tamen haud alius nostras depellere curas,
Aut mala, te dempto, nostra levare potest.
Tu decus humanis, tu spes, tu gloria, rebus,
Solamen capitis praesidiumque mei.
Tu placide exaudis sancto de monte precantem,
Auxiliumque suo tempore mite refers.
Tu recipis lapsos, et corda dolore sepulta
Erigis, atque hominum pectora fessa levas.
Non igitur metuam populorum mille cateruas.
Quae veniant animae noxia ferre meae.
Dum modo tu saluum facis, et Pater optime seruas,
Nam te qui possit vincere, nullus erit.
Sed quicumque tuum cupierunt perdere seruum,
Aut huic occulta fraude parare necem.
Illorum per te cecidere oppressa ruinis
Corpora, et incoepto succubuere suo.
Namque salus Domino proficiscitur omnis ab uno,
Solus hic incolumem, quem volet esse, facit.
Hunc metuat si quis pacatam ducere vitam,
Et rebus cupiat fata benigna suis.
SI mea non vanis anguntur pectora curis,
Nec metus ex nihilo quo premor iste venit.
Aspice et ad nostras oculos aduerte querelas,
Exaudique meas conditor alme preces.
Nec sine quo nostras dum gens videt impia clades,
Quae patimur, iuste nos putet illa pati.
Solus enim tacitae spectas abscondita mentis,
Atque bonos inter dispicis atque malos.
Qui cursus hominumque regis, vitamque gubernas,
Nostraque iudicio corrigis acta tuo.
Nam quoties saevos tempestas impulit Austros,
Et laceram quassant ventus, et unda ratem.
Ante quoque auxilium facilis praebere solebas,
Atque aliquam miseris addere rebus opem.
Quo nunc alme velis Pater exaudire precantem,
Atque referre oculos ad mea vota tuos.
Divitias igitur qui late quaeritis orbis,
Quo spes magnarum ducit inanis opum.
Ne mea iudicio damnetis pectora vestro,
Si qua oppressa, gravi tristia sorte ferunt.
Hinc etenim nostris accedit gloria rebus,
Atque hac a Domino corda probantur ope.
Qui quo plus hominum favet, attenditque saluti,
Pluribus hoc vexat pectora nostra malis.
Qui quoniam, mundi retinet quos vana voluptas,
Rident, pro meritis damna venire putant.
Ac sibi dum quaerunt tranquillae commoda vitae,
Aes, aurum, seruos, arua, domosque parant.
Atque his conspicui, procurant gaudia ventris,
Hic deus, haec illis estque manetque salus.
Cum Pater interea qui caeli praesidet arci,
Miris exercet pectora sancta modis.
Et modo peste gravat, modo saevo territat hoste.
Aut dira cruciat corpora nostra fame.
Atque aliis onerat, quorum pars plurima, damnis,
Quaeve premant animos, corpora quaeve premant.
Scilicet ut moneat, se solum posse iuvare,
Omnia seque sua vertere fata manu.
Auxiliumque suae doceat nos quaerere dextrae,
Atque suae tantum fidere semper ope.
Cernit enim, vitamque hominum miseratur egentem,
Et nostras lacrimas inspicit, atque preces.
Quo vos quos urget gravibus fortuna procellis,
Aequo, quae fertis, pectore ferte mala.
Nec Domino quisquam succenseat, aut mea dicat
Ecce salus nulla est, nec movet ista Deus.
Sed tacito sperate animo, finemque laborum
Credite, qui nostras spes facit, ille dabit.
Nam Pater ex alto qui cuncta tuetur Olympo,
Idem hominum curas sublevat, atque facit.
Quasque probat mentes aliquo discrimine tentat,
Et sinit aduersa conditione premi.
Non tamen ut perdat, sed ut otia nulla relinquat,
Altior, et lapsos firmet, agatque fides.
Quo decet hanc omnem Domino permittere laudem,
Et sua caelesti cedere iura Deo.
Nostraque divino committere vota parenti,
Omnis ut illius res eat arbitrio.
Sed tamen unde animo veniat spes tam bona, dices,
Pectora quae solito liberet aegra metu?
Summa mihi praestat Domini solacia sermo,
Erigit ille animos, fessaque corda levat.
Mulcet et affectas longo discrimine mentes.
Et tutos quamuis per mala multa facit.
Dumque alii spectant flaventis munera spicae,
Et Cereris cumulant horrea plena novae.
Vinaque spumanti laudant manantia praelo,
Et curant omni gaudia ventris ope.
Me dubias inter tutabitur ille procellas,
Et teget in mediis pectora nostra malis.
Sermo Dei praesens rerum tutela mearum est,
Ille mihi caeli spem facit, ille fidem.
ASsiduo Domini celebrabo pectore laudes.
Artificis dextrae miraque facta canam.
Inque tui superum genitor, spe gaudia ducam,
Atque tuum caeli nomen ad astra feram.
Qui fera conturbas inimici praelia nostri,
Et celeri terres arma, virosque fuga.
Ut pereant animae qui tendunt vincula nostrae.
Corruat et vultus impius ante tuos.
Nam placidus nostras audisti fronte querelas,
Tutaque praesidio stat mea causa tuo.
Qui resides solio iudex sublimis in alto,
Discernens aequa fasque nefasque manu.
Arguis et gentes, atque impia destruis ausos,
Aeternaque horum nomina nocte premis.
Hostilesque enses, et tela minantia mortem
Corripis, et miseris arma parata viris.
Cumque suis validas stravisti moenibus urbes,
Inclita cum rebus famaque pressa iacet.
Ac tua sancte manet genitor sine fine potestas,
Sedes iudicio statque parata tuo.
unde reges magnum terrarum legibus orbem,
Et populis certo foedera iure dabis.
Et miseras placito mentes solabere vultu,
Atque inopum rebus mite levamen eris.
Propterea sperant in te Pater optime, nomen
Est quibus, et dextrae gratia nota tuae.
Semper enim curas illorum suscipis aegras,
Qui tua sincero pectora iussa colunt.
Dicite laudantes superum praeconia regi,
Qui locat in summo castra Sione sua.
Atque omnes inter populos extollite facta
Optima, quae miti perficit ille manu.
Ultor enim vestri stat sanguinis ille, nec umquam
Quae veniunt, spernit pauperis ore preces.
Parce Pater misero, sortemque tuere iacentis,
Aspice quam multo qualis ab hoste premor.
Qui portas Erebi claudis, manesque profundos,
Nec spolium Stygio me sinis ire duci.
Ut tua frondosa veteris sub rupe Sionis
Civibus in mediis clara trophaea canam.
Et mea, sancte, tua laetentur corda salute,
Et reseram laeto talia verba sono.
Effodere cavas hominum irreticula fossae
Gentes, et propriis interiere dolis.
Quique aliis tectos consuerant ponere casses,
Ecce suos ipsi praepediere pedes
Quo Domini melior clarescit semita recti,
Et perit a factis impius ipse suis.
Imaque trudentur Stygii sub tartara regni,
Quae spernunt placidum pectora caeca Deum.
Nam neque praesidio Dominus fraudabit egentes,
Nec bona non veniet spes, quia tarda venit.
Alme creatarum qui versas tempora rerum,
Disiice pollenti corda superba manu.
Imperioque gravi populos cohibeto rebelles,
Iudicio agnoscant ut sua facta tuo.
Et lasciva pio frenati colla capistro,
Spes hominum discant quam sit inanis opum.
CUr tua tam longe Pater a me cura recessit?
Quo mihi praesidium subtrahis usque tuum?
Atque hoc cum tantis tumuerunt aequora nimbis,
Et mea sub mediis cymba fatiscit aquis.
Nam quoties validas gens contulit impia vires,
Proterit heu saevo pauperis ora pede.
Insultat miseris, et rerum vexat egenos,
Et quodcumque monet dira cupido facit.
Iactat enim duro quidquid facit impius ore,
Foedaque non ullo facta pudore tegit.
Atque suis animo coeptis benedicit avarus,
Et turpi summum provocat ore Deum.
Dumque suis rebus cedat bene, cetera spernit,
Atque agit averso numine, quidquid agit.
Insistitque viae quam coepit, nec tua curat
Indicia, aut dextrae fulmina certa tuae.
Atque ferox hostem contemnit, et omnia credit
Perpetuo eiusdem sortis itura gradu.
Et quis, ait, nostros poterit subuertere cursus?
Stultum est ut metuas fingere multa tibi.
Quin potius securus agam, neque tristia vitae,
Quae veniant umquam damna timebo meae.
Sic fretus, vim, furta, dolos, periuria, fraudes,
Et quodcumque levi perficit ore nefas.
Et sedet in speculis pro notae moenibus urbis,
Retiaque incautis insidiosa premit.
Et ferit occultis innoxia corda sagittis,
Et tacito obseruat pauperis ore gradum.
Ac velut occulta Leo praedaturus ab arce
Egressas stabulis lumine signat oves.
Quo mox sine fames, seu dira libido coegit,
Occisi spoliis impleat antra gregis.
Sic quoque in insidiis tacita sedet impius arte,
Fortunas inopum dum rapit atque vorat.
Destruit, imminuit, labefactat res miserorum,
Omnia vi quassat roboris ille sui.
Fretus enim tanto successu, scilicet inquit,
Quae facio credam, curet ut ista Deus?
Iam pridem sua dimovit procul ora, nec umquam
Convertet vultus ad mea facta suos.
At tu surge Pater sacro de vertice montis,
Exalta dextrae numina sancta tuae.
Nec semper miserae Deus obliviscere turbae,
Atque aliquam afflictis cordibus affer opem.
Cur etenim toties tua provocet impius ora?
Et secum dicat, non videt ista Deus?
Cum tamen ista vides, hominum pericula versas,
Pergat ut arbitrio spesque metusque tuo.
Orbaque te Patrem turba parente vocat.
Destrue quas tumido vires movet impius ore,
Disiice fulminea tela virosqe manu.
Ut mala dum iusta percellis corda securi,
Mox scelus ante oculos concidat omne tuos.
Solus enim Dominus toto regnabis in orbe,
Tempora dum menses, dum reget hora diem.
Et modo vesanae quae tollit cornua gentis
A regni tolles nomina fine tui.
Nam desiderium populi tu cernis egeni,
Et tua stat votis auris aperta piis .
Ut tua subveniat desertis dextera rebus,
Stentque patrocinio pauperis acta tuo.
Desinat et tantae miseros involuere cladi
Impius, et regni contrahat arma sui.
ERgone Perpetuo capies oblivia nostri?
Et famuli deges immemor usque tui?
Nec, Domine, aduertes oculos quandoque benignos
Ut releves casus ore favente meos?
Sed sine fine feres, ut edant mea pectora curae,
Et mihi consumat tabidus ossa dolor?
Laeticia que animos exultans impleat hostis,
Gaudiaque e luctu comparet ille meo?
Respice de celso miseram Pater optime sortem,
Et moveat vultus nostra querela tuos.
Atque aliqua adflictae perfer solacia menti,
Ut videant lucem lumina nostra tuam.
Nec mea succumbant deformi pectora letho,
Et Stygiae vadam pars quota factus aquae.
Atque aliquis rebus qui nostris invidet, euge
Obtinui dicat, votaque nostra valent.
Summa etenim capient inimici gaudia nostri,
Laeticiae illorum nec modus ullus erit.
Si mea sorte aliquo labantur pectora casu,
Et peream curis obrutus ipse meis.
Sed tamen alme tua fretus bonitate creator,
Perferam, et in melius spes revocabo meas.
Maestaque solabor promissa corda salute,
Qua non ulla magis certa venire potest.
Ac tua sublimi referam praeconia caelo,
Qui bona fecundas numine cuncta tuo.
Atque tuum nostro celebrabo carmine nomen,
Qui regis aeterni lucida regna poli.
SOlus in hoc Dominus res omnes temperat orbe,
Et mundum imperio continet ipse suo.
Atque hominum cursus, pecudes, pictasque volucres,
Atque regit Pontus quidquid et aether habet.
Primus enim magno fundavit in aequore terram,
Et stabili in mediis pondere fixit aquis.
Quaeque prius dubio pendebat in aere nisu,
Immotum ventis iussit habere locum.
Non igitur Domini quivis penetrabit ad arcem,
Aut poterit summi regna videre Patris.
Non animo quisquis vivit corruptus avaro,
Aut quem magnarum vexat Erynnis opum.
Nec qui perniciem, fraudemqe intendit egenis,
Aut miseros falsa circuit arte viros.
Aut cui relligio populi simulata favorem
Conciliat, blandis mistaque verba dolis.
Sed quem cana fides, et fuluo carior auro
Commendat pietas, cordaque sancta Deo.
Qui faciet quodcumque Deo placuisse videbit,
Votaque divino ponet in arbitrio.
Hunc Dominus placido quondam solabitur ore,
Et solitum ad vitam ferre docebit iter.
Hunc teget, et rerum per tot discrimina tutum,
Tranquillis faciet tendere vela Notis.
Denique talis erit qui summi iussa parentis
Seruet, et aeterna foedera pacis amet.
Atque tua Isacidae vestigia rite sequendo
Ardua non vanam sternat ad astra viam.
Pandite sublimes terrarum culmina portas,
Atriaque aetherii state reclusa poli.
Ut subeat Dominus solito vestitus honore,
Cui cedat soli gloria, fama, decus.
At quis erit Dominus solito vestitus honore,
Cui cedat soli gloria, fama, decus?
Scilicet aeterno qui versat tempora motu,
Lucidaque artifici dirigit astra manu.
Fulmina qui summa caeli iaculatur ab arce,
Atque solum nutu concutit omne suo.
Qui validas hominum vires contundit, et unus
Contemnit regum praelia, tela, minas.
Cuius et aeternum vivet per saecula nomen
Ventura, atque omni gloria fine caret.
RErum summe parens, hominum qui pectora solus
Noscis, et aeterna dirigis illa manu.
Inspiceres nostras, sortemque tuere iacentis,
Et mea iudicio protege facta tuo.
Nec sine quae capiti super imminet undique nostro,
Opprimat ut causam turba prophana meam.
Sed tacitas hominum fraudes, artesque malignas,
Cordaque fallaci disiice plena dolo.
Solus enim cum sis rerum tutela mearum,
Atque salus vitae praesidiumque meae.
Cur age sancte tui divino numine vultus
Auxilioque carent pectora nostra tuo?
Cur sinis incedam perculso maestus ut ore,
Atque animo virtus, quae fuit, omnis eat?
Tristia quando parant inimici vincula nobis,
Et damna intendunt rebus acerba meis.
Quin Pater excelsa lucem demittis ab arce,
Atque aperis dextrae robora vera tuae.
unica ut illa meas reparet fiducia vires,
Et teneat fessas anchora sacra rates.
Ducat et ad summum, genitor, tua limina montem,
Inque sacra templi collocet aede tui.
Ut Domini ingressus pacatam laetus ad aram
Aspiciam vitae gaudia mira novae.
Et Patris aeternae qui donat tempora pacis,
Exaltem citharis nomina sancta meis.
Ne mea sollicitas ne ducite pectora curas,
Nec mihi tam saevis corda dolete modis.
Sed potius summo rerum confidite Patri,
Vestraque caelesti credite vota Deo.
Namque erit ista dies, meritis cum laudibus illum,
Arduaque illius nomen ad astra veham.
Dignaque sublimi referam praeconia caelo,
Lumina cum vultus proferet ille sui.
Et faciet veri noscatur ut ipse parentis,
Solus et aeterni nomen habere Dei.
TAlibus ergo tibi quaesita est gloria factis,
Tuque modo egregiae nomina laudis habes?
Perfide cui toto probitas in corpore nulla est,
Qui simul ingenio vivis et arte nocens.
Omnia qui falsa confundis foedera lingua,
Invigilasque malis nocte dieque dolis.
Ac velut in dura renovata novacula cote
Non obstante rapit subdita quaeque mora.
Sic tua dum miseros quibus opprimat invenit artes.
Mens furit, atque omni saevius ense ferit.
Omnia post fraudem qui ponis, et omnia fallis,
Nec verbum toto fundis ab ore bonum.
Sed quaecumque tuo soluuntur gutture dicta,
Cuncta venenato felle subacta madent.
Dum trahit in varios improvida pectora casus,
Involuitque atris lingua dolosa malis.
At non effugies, et erit, qui vindicet ista,
Qui sedet, et summa despicit arce solum.
Ille tibi inventas evertet scilicet artes,
Teque tuos inter supprimet ipse dolos.
Et tibi quas pulchre credis consistere vires
Destruet, ac fastus finiet ille tuos.
Auferet imperium, et solio detrudet ab alto,
Ne sedes profugo certa sit ulla tibi.
Sed iaceas atrae pressus caligine noctis,
Excidat et toto nomen ab orbe tuum.
Ut te qui cernent meritam dependere fraudem
Dignaque patratis praemia ferre malis.
Caelestes metuant in sese accersere poenas,
Et timeant magni fulmina certa Iovis.
Atque malas aliquis deridens impiger artes.
Contigit, en, dicet debita poena viro.
Sic datur immani quisquis temerarius ausis,
Effert contempto, corda superba, Deo.
Atque opibus fidens, et mundi viribus huius,
Crudeli peragit multa nefanda manu.
Quo neque divitiae, nec me numerosa potestas
Sustineant, nec me vis tueatur opum.
Sed velut humentes expectat frondibus imbres
Ante fores sacrae pinguis oliva domus.
Sic mihi sic veniat caelestis gratia Patris,
Dirigat et vitae tempora cuncta meae.
Hanc precor, hanc aevi partes sperabo per omnes,
Dum claudant cursus ultima fata meos.
Ac te, sancte Pater, qui me, qui cuncta creasti,
Ac tua, perpetua numina laude feram.
Aeternoque tuum sperabo nomen amore,
Quo nihil immensus maius Olympus habet.
ASpice de celsa superum, Pater optime, sede,
Et clemens populi suscipe vota tui.
Annue sollicitis patrii pia lumina vultus,
Fessaque divino corda favore leva.
Quo nova deiectas fecundet gratia mentes,
Prosperaque eveniant numine cuncta tuo.
Ac tua mox toto clarescat in orbe voluntas,
Certaque sancte tuae foedera legis eant.
Atque novam populi mirentur corda salutem,
Cunctaque te dignis laudibus ora ferant.
Nam tua gratantes celebrant quoque munera gentes,
Et tua sublimi nomina voce canunt.
Et nova concipiunt recreata gaudia mente,
Et plausu passim laeticia que fremunt.
Cum cernunt hominum quanta est tibi cura tuorum,
Quoque favore tibi dedita corda tegis.
Qui causas inopum, qui res defendis egentum,
Cunctaque praesidio iusta tuere tuo.
Ultimus extremi quantum patet angulus orbis,
A iubare Eoi solis ad occidui.
Omnes te celebrant populi, ac qua voce frequentant
Numina, perpetuis illa canenda modis.
Nam tua vera manent genitor promissa per aevum,
Irrita nec verbi spes cadit ulla tui.
Ceu quoque iussa suos repetunt elementa labores,
Et generat fructus terra benigna suos.
Gratia nos Domini recreet, nos recreet illa,
Quae venit a nostro gratia parta Deo.
Huius ut eventum videant bonitatis, et omnes
Te genitor populi corde verente colant.
QUI regis aeterno caelestia sidera motu,
Auxilium misero fer Pater alme tuum.
Auxilium Pater alme fer, et miserere iacentis:
Obruitur saevis heu mea puppis aquis.
Nec superest vitae, nec spes super ulla salutis,
Undique mors oculis obuolat atra meis.
Ipsa suos in me convoluunt aequora montes,
Quacumque aspicio ventus et unda fremunt.
Et diducta suas ostendunt Tartara fauces,
Iam videor Stygias iam subiturus aquas.
Clamo, sed in tantis audit me nemo procellis,
Qua premor, haec adimit vocibus unda viam.
Atque hebetata suos amittunt lumina visus,
Auxilium spectant dum sine fine tuum.
Dum, Pater, obseruant caelo tua donec ab alto
Afferat afflictis dextera rebus opem.
Quantus enim nostro dependet vertice crinis,
Tot numero teretes non habet ille pilos.
Quot sunt immeritis qui tristia vincula nobis
Tendunt, exitio turba parata meo.
Qui neque iusticiam , neque fas, aut foedera curant,
Nec si quid digne commereare vident.
Sed tantum proprio quaerunt seruire furori,
Et capere ex nostris gaudia parta malis.
Qui magis, ut laedant, id habent quod laedere possunt
Quaeque gerunt dextra tela potente gerunt.
Vulneraque incutiunt validas testantia vires,
Qualia per noctes sentio, perque dies.
Dum miser illa luo, quae numquam facta peregi,
Atque aliena malis damna rependo meis.
Non secus ac catulos alter cum forte leaenae
Abstulit occulto gressus ad antra pede.
Alter quem miserum sors casu traxit eodem
Dependit rabidae furta aliena ferae.
At tu sancte Pater, vitae mea facta prioris
Et quidquid stulte fecimus, omne tenes.
Nec quidquam toto sic clam peccatur in orbe
Sublatum ex oculis possit ut esse tuis.
Neve igitur nostris offendi pectora damnis
Haec sine, quae recta te coluere fide.
Aut mala suffundi turpi patiare pudore,
Qui quaerunt legis foedera sancta tuae.
Dum mala fortunae spectant ludibria nostrae,
Et nimium rebus fata maligna meis.
O Pater, o Princeps, o magni gloria mundi,
Cui parent acies, agmina, castra, Duces.
Te propter siquidem patimur ludibria vulgi,
Te propter nobis quod dolet omne venit.
Aspice me opprobriis , multoque pudore rubentem,
Non color est oculis, qui fuit ante, meis.
Qui mecum tectis geniti vixere sub iisdem,
Quos gremio mecum sustulit una parens.
Hi neque me norunt, neque qui sim, natus et unde,
Scire volunt, gressus diffugiuntque meos.
Heu mihi quam vario tabescunt ossa dolore,
Dum miser aspicio qui tua iussa negant.
Dum probris horum ceu multis obruor undis,
Recta qui numquam te coluere fide.
Ecce velut iugi manant mea lumina fonte,
Horrescunt lacrimis vultus, et ora, meis.
Pallida consumit languentia corpora tabes,
Deficiunt longa membra soluta fame.
Et lacer incedo squallenti tectus amictu,
Ut me vix usquam turpior alter eat.
Et tamen illa tuos genitor quae spernit honores,
Cum videt haec risum turba proterua movet.
Atque meos gressus lascivo exibilat ore,
Et passim in tota fabula plebe feror.
Quin etiam rerum domini, qui sceptra gubernat,
Arbitrio summas qui moderantur opes.
Hi quoque de nostro quaerunt ludibria cassu,
Et mala pro ludo, quae fero, tanta putant,
Ac quoties sera ducunt convivia nocte,
De rebus canitur fabula ficta meis.
Quo tua, summe Pater, tua supplex numina posco,
Qui lapsas hominum respicis unus opes.
Tu nostris succurre malis, et vertice ab alto
Afflictis placidam mitte vocatus opem.
Serua nos Stygiae tutos a morte paludis,
Ne rapiant animam flumina caeca meam.
Neve meis umquam laetetur cladibus hostis,
Expleat et nostris invida corda malis.
Verte procul pelagique minas, fluctusque furentes,
Reprime lethiferi flamina saeva Noti.
Neu mea ventosis eversa carina procellis,
Demergat caecis arma, virumque, vadis.
Sed ceu larga tua est clementia, notaque cunctis,
Qua nihil hic totus pulchrius orbis habet.
Sic placidas aures nostris aduerte querelis,
Et miseros patria pro bonitate leva.
Nec vultus averte tuos, aut ora reconde,
Sed famulis pateant aspicienda tuis.
Qualis enim miseram vexat tribulatio mentem,
Ah Pater auxilium ne remorare tuum.
Suscipe labentes animas, et ab hoste receptas,
Da Pater optata posse quiete frui.
Nec sine perpetuo tumidus quo gaudeat hostis,
Et sibi pro spolio nostra pericla putet.
Solus enim opprobria, et nostrae ludibria vitae
Cernis, et haec quanto corda pudore gemant.
Atque tot in nostram qui quaerunt noxia cladem
Cognoscenda oculos turba stat ante tuos.
Heu mihi quam variis soluuntur pectora curis,
Et iacet assiduis mens mea victa malis.
Si licet aspexi si quem mala nostra moverent,
Sed mea quem moveant tot mala, nemo fuit.
Aspexi verbis qui me soletur amicis,
Sed neque qui verbis me levet, ullus adest.
Quin etiam miscent sitienti pocula felle,
Et quibus extinguam dantur aceta sitim.
O pereant ipsas inter mala pectora fraudes,
Et recidant propriis illaqueata plagis.
Atque his, quae capiti contendunt vincula nostro,
Impia turba suos implicet ipsa pedes.
Et velut obscura vadant caligine septi,
Nec videant oculis obuia damna suis.
Atque trahant aegros pedibus nutantibus artus,
Nec nisi distorti, quo gradientur, eant.
Tuque Pater, celsis effunde ex arcibus iram,
Et furor evertat corda prophana tuus.
Effice desertos horum cultoribus agros,
Ne sit qui propius iungere tecta velit.
Sed quicumque procul vastas aspexerit oras,
Sic fugiat, rapidum ceu fugit agna lupum.
Nam mala nil meritis faciunt, poenisque fatigant,
Poena correptos o Pater ante tua.
Et quos tu patria castigas, optime, dextra,
Ut rursum patria pro bonitate leves.
Hos scelerum dignas iactant persoluere poenas,
Praemiaque ex merito quenque referre suo.
Ergo subinde alia genitor sine labe gravatos,
Incidere ex aliis in nova damna malis.
Ut neque te noscant, neque sanctae foedera legis,
Aut ulla aeternae parte fruantur opis.
Sed velut a toto resecantur corpore membra,
Si qua solent vitiis perdere sana suis.
Sic abole ex omni vivorum nomina coetu
Horum, pro ludo qui tua facta putant.
Me miserum quantis animo maeroribus angor,
Quam gravis attenuat languida corda dolor.
Porrige, sancte, tuam celso de vertice dextram,
Et placidam affectis mentibus affer opem.
Ipse tua feriam caelestia sidera laude,
Et tua perpetua numina voce canam.
Nec tibi tum vitulus pedibus qui sparget arenam,
Candidaque aurata corna fronte geret.
Adductus patrio sacra ad penetralia ritu,
Tam cadet ante aras victima grata tuas.
Quam mea, quae grata psallam tibi carmina lingua
Et quibus ipse tuum nomen ad astra feram.
Respicite o saeculi passim mala fata prioris,
Respicite et sortis spem reparate novae.
Accipite aetheria genitor quem mittit ab arce,
Vestraque gaudebunt numine corda novo.
Nam Pater afflictos audit, longoque labore
Sublevat oppressos, auxilioque iuvat.
Necque lentus opem differt, dextramque retardat,
Aeterna miseros morte perire sinit.
Huic igitur laudes, caelum, mare, sidera, tellus,
Et quidquid toto vivit in orbe, canant.
Et sanctum aeterno celebrent modulamine nomen,
Dum caelum stellas, dum vehet aequor aquas.
Nam Dominus pulchrae firmabit regna Sionis,
Eriget et populis moenia, Iuda, tuis.
Et stabilem placitis sedem dabit, illa, ministris,
Quam minuent nulla saecula longa die.
Sed nati natorum, et qui nascentur ab illis,
Perpetuae teneant posteritate domus.
Dum memores sancti seruabunt foedera pacti,
Et puro Domini nomen amore colent.
REspice de summa caeli, pater optime, sede,
Et mea de subitis eripe corda malis.
Respice, et auxilium ne subtrahe, sancte, precanti,
Appropera, et celerem, qui potes, affer opem,
Ut pereant nostrae qui quaerunt noxia vitae,
Intenduntque animae vincula dira meae.
Utque suo sese contaminet ipsa pudore,
Quae ridet casus improba lingua meos.
Et contra exultent animis, et gaudia tentent,
Qui constante tuum nomen amore colunt.
Et tua perpetua peragant praeconia laude,
Nulla quibus cordi quam tua Christe salus.
At desertus ego, quem rerum nulla facultas,
Nullaque consilii spes aliena iuvat.
Quo mea, sancte Pater, celsa miseratus ab arce
Suscipe sollicito pectora fessa metu.
Solus enim nostros relevare et tollere casus
Tu potes, ac saevae vim prohibere necis.
Quare age de summa caeli, pater optime, sede
Appropera, et celerem, qui potes, affer opem.
HUC ades aeternum celebremus laude parenten,
Huc ades ingenii cura Thalia mei.
Quantus alit teneros hos intus spiritus artus,
Alta creatoris nomina laude vehat.
Donaque caelestes attollat gratus ad auras
Plurima, quae larga contulit ille manu.
Omnia qui patria condonat crimina mente,
Et mala praesenti vulnera curat ope.
Qui vitam Stygiis hominum conseruat ab undis,
Atque suae miseros spe bonitatis alit.
Qui tua fecundis saturat proventibus ora,
Et prohibet miserae noxia damna famis.
Nec secus atque solent aquilae, quas nulla vetustas,
Attenuat, vires semper habere suas.
Sic facit ille meos iuvenescere viribus annos,
Et reparata novo membra vigore levat.
Aequa qui iudex examinat omnia lance,
Atque suo causas temperat arbitrio.
Nec fraudes hominum patitur superare malignas,
Atque aliquem iniusta conditione premi.
Qui Mosi placidae mandavit foedera legis,
Altaque ducentem pandit ad astra viam.
Et genus, Israel, per tot discrimina rerum,
Illaesum quovis texit ab hoste tuum.
Nam Dominus placido pia corda favore tuetur,
Gratiaque illius tempus in omne patet.
Nostraque saepe licet poenas delicta merentur,
Rara tamen mittit vindice tela manu.
Ac si quando levi peccantes vindicat ira,
Atque luunt merito crimina nostra suo.
Non tamen in cunctos vindictam prorogat annos,
Fitque iterum placidus qui modo saevus erat.
Nec quantas hominum meruerunt crimina poenas,
Exigit, aut sceleris pro gravitate refert.
Sed quantum est spacium fulgentis sidera caeli,
Inter et immoti culta vireta soli.
Tanta patet Domini bonitas, et gratia tanta,
Pectora quae sancto plena timore levant.
Et quanta est cursus inter via solis Eoos,
Et cursus inter, qua patet, Hesperios.
Tam longe a nobis removet delicta, nec ullum
Denique ceu charos genitor sua viscera natos
Aspicit, et summo semper amore fovet.
Sic hominum genus ille fovet, patrioque favore
Protegit, et tutos per mala multa facit.
Nam quales ipsi sumus, et quo semine nati,
Qui nos de nihilo condidit, ipse videt.
Et memor agnoscit manuum figmenta suarum,
Qui nil quam cinis, et labilis umbra sumus.
Talis enim miseris restat mortalibus aetas,
Qualia vernanti gramina rure virent.
Quae modo cum primi florescunt tempore veris,
Mollia multiplici prata colore micant.
Mox si forte nocens exusserit arva pruina,
Aut premit arentes Sirius ignis agros.
Decidit omnis honos, et picti gloria campi,
Nescit et ipsa suum, quo stetit, herba locum.
Atque aliquis digito morientia gramina carpens,
Quam cita vis tantas abstulit, inquit, opes.
Sic quoque in humanis nihil est durabile rebus,
Currunt incerta tempora nostra fide.
At Domini bonitas totum mansura per aevum
Perstat, qua mentes erigit ille pias.
Et placida seri gaudebunt pace nepotes,
Qui Domini vero iussa timore colunt.
Ac memores sanctae seruant vestigia legis,
Ut mandata Patris non negligenter agant.
Nam Dominus solium summo stabilivit Olympo,
Aeterno sedes ista parata Deo est.
Cuius et imperium toto dominabitur orbi,
Et ventura omni tempora fine carent.
Quo vos caelestes animae, pia plectra movete,
Carminaque aetherio dicite digna Deo.
Et sacrum Domini verbum, quarum est ea virtus
Efficite, ut toto vocibus orbe sonet.
Carmina digna Deo caelestes dicite coetus,
Totaque tam sanctum castra secuta ducem.
Et quicumque Dei colitis praecepta parentis,
Atque pio facitis iussa ministerio.
Carmina digna Deo, divinae opera omnia dextrae,
Dicite, quae nutu condidit ille suo.
Ac late quicumque tenet vos angulus orbis,
Illius hinc summis nomina ferte polis.
Huc ades, et Domino dicemus carmina nostro,
Huc ades ingenii cura Thalia mei.
QUAE nova caelesti superum regnator ab arce
Promittit Domino sceptra tenenda meo?
Qualia venturae laudabunt saecula gentes?
Quae facies rerum? qui status orbis erit?
Cum veniet nostra qui quondam ab origine natus,
Et vindex scelerum, et pacis amator erit.
Qui victor medios inter dominabitur hostes,
Et premet imposito colla superba iugo.
felix o nimium, nimiumque Sionia rupes,
Auspicium regni prima datura novi.
Primaque victoris laetos visura triumphos,
Inque tuis iterum fixa trophaea iugis.
Nam subito patrias simul ac moderator habenas,
Ceperit, et regni crescet honore novi.
Et iam purpureo consurgens clarior ortu,
Vivendi leges, iuraque sancta dabit.
Impia Iudaea veniet de gente propago,
Quae caput hoc ferro contemerare volet.
Audebitque illi sceleratam intendere mortem,
unde salus, virtus, gloria, vita, venit.
Quique fuit precibus toties, votisque petitus,
Sive Abrame tuis, Isace sive tuis.
Ille ubi post longos optatus venerit annos,
Occumbet populi fraude doloque sui.
Et quod nulla umquam poterit delere vetustas,
Sustinet hoc soboles nostra subire nefas.
Heu rabies hominum, et caeco gens concita motu,
Sic oblita tui nominis esse potes?
Nec te tanta novi quondam miracula regis,
Nec praesens pietas, et benefacta movent?
At non longa tui durabunt gaudia coepti,
Teque gravis multo foenore poena manet.
Nam simul ac posito gaudebit vana timore,
Et credet portum vota tenere suum.
Ecce inter medios surget rediuivus ovantes,
Et petet ultrici castra relicta manu.
Et te securum premet inter coepta, novusque
Victori verso Marte triumphus eris.
Tum velut amotis veniens aurora tenebris,
Cum revehit pulchrum pulchrior ipsa diem.
Roscidus e summo passim cadit humor Olympo,
Plurimaque in tenero gramine gutta sedet.
Sic ubi puniceo ductor sublimis in Ostro
Signa triumphato proferet hoste nova.
Innumeri passim victoris castra sequentur,
Qui ductu tanti principis ire volent.
Ipse quidem solio residens sublimis avito,
Constituet populis foedera certa suis.
Saevaque propellens fragilis discrimina vitae,
Tempora tranquilla pace beata reget.
Omnia prima Sion, quae tu pulcherrima quondam
Aspicies oculis (euge beata) tuis.
Atque tua primum factis clarescet in urbe,
Qui nos vult summo conciliare Deo.
Nam non sceptra modo geret atque insignia regum,
Aut pacis princeps exterioris erit.
Sed velut aeterno placuit sententia Patri,
Quam vis annorum solvere nulla potest.
Ipse sacerdotis faciet quoque munera summi,
Grataque pro nostro crimine sacra dabit.
Ac veterem laesi placabit numinis iram,
Solvet et aeternae vincula saeva necis.
Atque iter ad placidum faciet remeabile Patrem,
Quod petulans morsu clauserat Eva suo.
Dumque piis animis reparet caelestia regna,
Occidet aetherio victima grata Deo.
Nec tamen aut pecudum torrebit viscera flammis,
Aut dabit accensis exta cremanda focis.
Aut procul a nigris venientia tura Sabaeis
Offeret, aut frugis munera salsa novae.
Qualia fama refert sacros Aarona nepotes
Quondam Sinaceis erudiisse iugis.
Sed novus ille Patri faciet nova sacra sacerdos,
Sublato veteris more ministerii.
Ac velut Abramo spoliis hostilibus aucto,
Cum peteret Solymi regia tecta ducis.
Obvius et rerum successu laetus ovanti
Melchisedec verbis dicitur isse piis .
Multaque gratando victori, multa precando,
Vatidico tales ore dedisse sonos.
O nimium dilecte Deo, cui militis enses,
Et validae regum succubuere manus.
Cuncta tibi superum vertet felicia rector,
Et cedent votis omnia coepta tuis.
Has mihi non vano de te spes omine firmat,
Qui tua corda regit, qui tua facta regit.
Qui seruat quodcumque tui est, qui fata gubernat,
Teque inter vitae mille pericla tegit.
Talia pro nobis noster quoque vota sacerdos,
Et faciet tales ore favente preces.
Orabitque Patrem, per tot discrimina vitae
Ut faciles cursus praebeat atque vias.
Ut veniam miseris donet, culpamque remittat,
Et faciat regni parte sedere sui:
Haec series rerum nullo mutabitur aevo,
Dum summi stabunt lucida regna poli.
Sed simul incipiet per saecula cuncta nepotum,
Idem hominum princeps, atque precator erit.
Idem pro nostro placabit crimine Patrem,
Atque potente reget tempora cuncta manu.
Quo vos o Domino placide parete futuro,
Et tanti quondam iussa timete Ducis.
Nec facite ut populum cum venerit ille rebellen
Cernat, et ad leges pectora surda novas.
Tempus enim veniet cum spreti nominis ultor
Supplicio sontes puniet ipse gravi.
Et fretus patriae divino numine dextrae
Proteret obtutu corda superba suo.
Hei mihi, quas caedes, quot corpora strata videbo?
Qualia tum fuso prata cruore fluent?
Cum fera contundet tumidorum praelia regum,
Et premet obstantum vindice tela manu.
Altaque suspendens superatis hostibus arma
Virtutis ponet clara trophaea suae.
Nam licet aerumnas hominum perferre iubetur,
Atque idem nostrae fata subire necis.
Hunc tamen ad superos devicta morte reducet,
Et regum summo ponet honore Pater.
Huius et arbitrio leges vitaeque necisque
Stabunt, hic Dominus totius orbis erit.
ALme parens rerum toto te corde canemus,
Et dabimus laudis carmina plena tuae.
Blanda tibi resonent omni praeconia parte,
Per fora, per taciti limina sancta gregis.
Certa tuae siquidem dextrae, atque immensa potestas,
Miraque virtutis cernimus acta tuae.
De numero quorum nihil est, quoniam undique totum
Praecellit reliquis arte, decore, modo.
Et breviter, Domini sunt ornamenta labores,
Et summe quidquid condidit ille, decet.
Fecit enim sanctae nobiscum foedera legis,
Et stabilem pactis iussit adesse fidem.
Gratiaque illius terras manifesta per omnes,
Rebus quae verbo dixerat ille probat.
Humanae genitor stirpis, placidusque redemptor
Omnia pacifica temperat ille manu.
Ille piis amnis fecunda alimenta ministrat,
Et largas homini donat, et auget opes.
Iuratique memor servavit foedera pacti,
Foedera per nullos interitura dies.
Cum sua dilectae patefecit robora genti,
Atque hominum solo numine fregit opes.
Laetaque promissae terrae dedit arua tenenda
Depulsis populo gentibus inde suo.
Mansura siquidem firmat Pater omnia lege,
Nil huius tacitae foedera fraudis habent.
Nec temere illius quisquam mandata neglexit,
Pro meritis reddit praemia cuique suis.
Omnia sed stabunt promissae verba salutis,
Dum stabunt alto sidera clara polo.
Puniceos dum pulchra vehet Tytonia currus,
Et reget instabiles roscida luna vias.
Quare idem populo solacia mittet egenti,
Et captiva sua corda levabit ope.
Regnaque fundabit longos promissa per annos,
Et regem supera mittet ab arce novum.
Sanctum cuius erit, nullique effabile, nomen,
Percutitque sui milia multa metu.
Talem igitur placido poteris cognoscere vultu,
Si Domini vero iussa timore coles.
unicaque ista quidem multos doctrina beabit,
Dum tamen haec moniti non negligenter agent.
Virtutum Domini manet incluta fama per aevum,
Non illa quidquam maius hic orbis habet.
DIuinum superi nomen celebrate parentis
Omnes quos gravibus sors premit atra malis.
Nec cessate Deo praeconia dicere laudum,
Tempora dum caelum, dum reget hora diem.
Sed quam lata patent magni confinia mundi,
Inter fulgentis solis utramque viam.
Aeternum Domini canite et memorabile numen,
Atque sub extremi sidera ferte poli.
Nam quis adhuc toto Domino par extat in orbe,
Aut saltem dici proximus esse potest?
Cuius et exterret gentes immensa potestas,
Quaeque colunt terras, aequora quaeque colunt.
Gloriaque astriferi transcendit culmina caeli,
Clara magis curru lucide Phoebe tuo.
Atque sedens alti super ipse volumina mundi,
Ulterius sensu quam penetrare licet.
Et tamen ex illa mortales respicit arce,
Atque hominum affectas inde tuetur opes.
Erigit afflictos, et de squallore situque
Allevat oppressos, auxilioque iuvat.
Et quos dira fames quondam aut immanis egestas
Moenibus et patria destituere sua.
His inter natos et dulcia pignora vitae
Laeticia donat prosperiore frui.
Nec sinit ut saevis penitus fortuna procellis
Obruat, aduersis pectora fessa malis.
Sed tandem solidae praebendo gaudia pacis,
Cum populis regni collocat ipse sui.
QUa patet extremum tellus habitata per axem,
Quaque per immensi littora vasta maris.
Aetherii laudem populi celebrate Tonantis,
Gloriaque in toto personet orbe Dei.
Qualis enim nostros venit miseratus ab alto
Casus? quam patria nos pietate fovet?
Qui nos e mediis scelerati sordibus aevi
Sublatos regno collocat ipse suo.
Et quos infelix tenebrosi poena manebit
Carceris, et Stygiae vincula dura necis:
Hos ille asseruit caelo, superumque beatis
Sedibus aeternum vivere posse dedit.
Pactaque dum praestat Patribus promissa vetustis,
Mutavit placida tristia pace mala.
Neu foret ulla sui posthac dubitatio verbi,
Atque eadem dictis esset ubique fides.
Quare agite aetherium populi celebrate parentem,
Et resonet toto nomen in orbe Dei.
ARdua qui sanctae sequitur vestigia legis,
Foederaque aeterni discit, amatque Dei:
Altaque divini seruat praecepta parentis,
Et puro vivit corde, beatus erit.
Ac mala nulla trahent illum consortia, donec,
Tradita sincero pectore iussa colet.
Almus enim genitor caelo demisit ab alto,
Praecepitque animis ista tenenda piis .
Ah tua sinistro genitor vestigia gressu
Consequar, et placidus pectora nostra regas
Foedera, stat nullis mens mea victa malis.
At dum certa tuae cognoscam verba salutis,
Sublimi referam nomina laude tua.
Atque tuis numquam revocabo pectora iussis,
Tu modo labentis dirige vela ratis.
Barbara quo iuvenum mitescant pectora cultus
Si genitor verbum corrigat illa tuum.
Blanda meo semper tua cordi iussa putavi,
Quae mihi si liceat discere saluus ero.
Baiulat et secum circum tua condita iussa
Fert animis, poenas dum timet ille tuas.
Balsama ceu corpus, sic tu quoque pectora sanas.
Dum modo placatus nos tua iura doces.
Balba licet nostra est, resonat tamen omnia, lingua,
Eloquii, genitor, verba sacrata tui:
Brachiaque ut cunctas mea complectantur in orbe
Divitias, animus plus amat illa meus.
Barbitus et citharae, et quidquid mea plectra movebunt,
Te canet, atque tuas conditor alme vias.
Basiaque ipsa tuae mihi sunt promissa salutis,
Pectore quae memori nocte dieque colam.
Certa mihi redeant placidae fac tempora pacis,
Iussaque seruabo conditor alme tua.
Cernere daque oculis dempta caligine nostris,
Et videant legis foedera mira novae.
Cingor ab ignotis peregrini gentibus orbis,
Neu mihi praecepti subtrahe verba tui.
Certat enim desiderio, et mens aegra fatiscit,
Iudiciis inhiat dum sine fine tuis.
Ceratis autem quos gloria subuehit alis,
Odisti ut pereant qui tua iussa negant.
Cedant ergo, tuas quoniam custodio leges,
Qui mea suffundi corda pudore volunt.
Centimanum quoque enim contra me turba Gigantum
Ecce ruit, veras dum sequor ipse vias.
Cetera dura tamen vincunt tua mollia iussa,
His ego delitiis , consiliisque fruor.
Da Pater ut possim caelesti vivere verbo,
Namque anima in cinerem vertitur ecce mea.
Debilis audisti quam sit mea vita fatentem,
Ergo tuae fac nos ire salutis iter.
Duc mea quo rectos agnoscant pectora gressus,
Et tua sublimi nomina laude canam.
Deficit extremo mea mens liquefacta dolore,
Hinc verbo, et vivet, sancte, medere tuo.
Destrue quae rectos vertunt mendacia sensus.
Per verbumque animae tu miserere meae.
Decrevi nam vera tuae cognoscere legis
Iudicia, et iussu stabo, cadamque tuo.
Divinae quaeram, dum, vivo, foedera pacis,
Tu me confundi, conditor alme, veta.
Debitaque insistam iussi vestigia cursus,
Nam mea tu reficis pectora laeticia .
Ede Pater quae sit mandatae semita legis,
Hanc volo per noctem carpere, perque diem.
Elue quae mentis confundunt lumina sordes,
Et tua sincero pectore iussa colam.
Et mea corda doce, quoniam est ea nostra voluptas
unica, quae vitae sit via recta piae.
Effice divitias ne quaerant nostra dolosas
Pectora, sed sanctae munera legis ament.
Et rege ne spectent oculos terrestria nostros
Gaudia, sed vitam quam dabis ipse tuis.
Elabique vetes seruis tua munera, sed te
Et tua cum recto iussa timore colant.
Exime de medio nostrae ludibria vitae,
Namque tuis cedunt omnia iudiciis .
En mea sermonum retinet spes corda tuorum,
Vivifica verbo me Pater alme tuo.
Fac Pater ut videam venturae dona salutis,
Gaudebuntque nova pectora pace mea.
Falsaque confundam tumidae mendacia linguae,
Quippe tuae fretus spe bonitatis ago.
Fida sed haud umquam nostro Pater aufer ab ore,
Eloquia, haec animos spes alit una meos.
Firmaque sacratae seruabo foedera legis,
Ulla revertentes dum reget hora dies.
Fortis et amotis soluam mea pectora curis.
Nam praeter leges nil moror ipse tuas.
Foederaque altorum tua, sancte, per atria regum,
Eloquar, et monitus absque pavore tuos.
Fulcit enim una meos haec consolatio sensus.
Scilicet aeterni quod colo iussa Patris.
Fecundisque manus attollens legibus ambas,
Scrutabor vitae condita pacta novae.
Gaudeam ut eventu enitor fac optime verbi,
Cuius spe seruus statque manetque tuus.
Gratia nam dubiis haec nos beat unica rebus,
Atque salus vitae sunt tua dicta meae.
Grandiloqui mea vota solent ridere Tyranni,
Nec tamen a monitis retrahor ipse tuis.
Grata sed aeterno consolor pectora verbo,
Et mihi fortunae spes venit inde novae.
Grandi soluuntur nostri formidine sensus,
Cum tua contemni foedera cerno Pater.
Gentis enim externae dum vivo extorris in orbe,
Delitiae verbi sunt mihi iussa tui.
Gnaviter usque tuas animoque recenseo leges,
Et tua nocte meum nomina pectus agunt;
Gloriaque ista mea est, aeterni quippe parentis
Condita sincero foedera mente colo.
Haec mihi semper erit pars debita, foedera sacrae
Scilicet ut casto pectore legis amem.
Horreo cum vitae specto discrimina, vultus
Imploroque tuos, ah miserere Pater.
Hausi oculis nostrae quam sit spes irrita vitae,
Convertique pedes ad tua sacra meos.
Haud passusque moram, properavi atque omnia feci,
Ut possim leges ipse tenere tuas.
Hei mihi quas praedas de nobis impius egit,
Ipse tamen verbi sum memor usque tui.
Horaque dum mediam discernit frigida noctem,
Iudiciis refero carmina grata tuis.
Hisque libet populis sociusque comesque videri,
Qui tua sincero pectore verba gerunt.
Hesperios inter bonitas tua, et inter Eoos
Nota est, summe Pater me tua iussa doce.
Irrita dicta cadunt numquam tua sancte creator,
Nam famulo fulsit gratia larga tuo.
Indue iudicio, et recto mea pectora cultu,
Namque fidem verbis credimus esse tuis.
Ipse meos animos dum tollo, devius ibam,
Nunc humilis veram cerno, coloque viam.
Imbue nostra tua languentia pectora lege,
Nam bonus es genitor, ac bene cuncta facis.
Impia saepe sua tentat me abducere fraude
Turba, sed a recta non trahor ipse via.
Incrassata gerunt alii ut pinguedine corda,
At me iudicii spes alit una tui.
Ite alio tumidi, deiectas gratia mentes
Haec beat, ut discant foedera sancta Patris.
Innumeris auri potior mihi sermo talentis
Qui venit aeterni factus ab ore Dei.
Iudicium sanctae fac me cognoscere legis,
Namque opus ecce manus sum, Pater alme, tuae.
Iam scio gaudebunt quotquot tua iussa verentur,
Quod feror in verbo spem posuisse tuo.
Iusta equidemque sunt genitor tua foedera novi,
Quodque humilem vera me facis esse fide.
Iuxta hanc facta tuo modo quae promissio servo est,
Soletur bonitas pectora nostra tua.
Iucundasque tuas quoniam mihi iudico leges,
Recreet haec vitam gratia larga meam.
Iure suo ut pereant tumidi, qui crimine falso
Me vexant, monitus dum sequor ipse tuos.
Iactent inque meos iusti sua lumina casus,
Teque tuis coram semper adesse sciant.
Iugiter aeternas mea voluite pectora leges,
Non mihi confundat conscius ora pudor.
Corda tuae genitor tabescunt nostra salutis
Spe, quoniam verbi munere fido tui.
Constantique vident ad te mea lumina visu,
Atque tua, dicunt, quando levemur ope.
Corrugatus eo, pellis velut arida fumo,
Et tamen eloquii sum memor usque tui.
Conditaque exegi tot acerbae tempora vitae,
Securus noster cum tamen hostis agit.
Componitque mihi laqueos, fraudemque superbus,
Ultra praecepti iura, modumque tui.
Cuncta etenim tua iusta manent praecepta per aevum,
Ergo mihi iniuste haec qui fero perfer opem.
Consumpsere mei quantum est quod vivit in orbe
Hostes, at legem persequor ipse tuam.
Conditor alme, tui veniat mihi gratia vultus,
Pactaque seruabo tempus in omne tua.
Lucida dum claro fulgebunt sidera caelo,
Divini stabunt iussa verenda Patris.
Laetaque florebit, ceu floret condita verbo
Terra tuo, genitor, tempus in omne fides.
Latus enim mundus tibi seruit, et omnia cedunt,
Arbitrio ex omni subdita parte tuo.
Languida nostra gravi periissent corda dolore,
Ni tuus haec placida sermo levaret ope.
Lapsa igitur per te quia pectora nostra resurgunt,
Hinc tua perpetuo iussa tenore colam.
Largire ipse modo auxilium, famulumque tuere,
Qui, genitor, tuus est, ac tua iussa facit.
Legis enim ipse tuae dum quaero foedera, tendunt
Insidias hostes vitae, animaeque meae.
Longa tamen numquam quod vis, scio, perstitit ulla,
Mandati sed enim stat via lata tui.
Maius in hoc habeo quod amem nihil orbe, creator
Lege tua, hanc noctu persequor, atque die.
Me siquidem ipsa sui nullo dum fine recordor,
Hostibus invictum perficit esse meis.
Multa meis soleo melius sentire magistris,
Atque bona grandes vincere mente viros.
Maxima dum sacrae cura est mihi, et unica, legis.
Ceteraque eloquiis post puto habenda tuis.
Munera tanta tui nam dum custodio verbi,
Gressus obseruo sedulus usque tuos.
Mandatique via, nec latum abscedo per unguem
Ipse tui, cursus nam regit illa meos.
Mellaque ceu mulcent hominum dulcore palata,
Sic animi sensus recreat illa pii.
Mente odi tota consortia prava malorum,
Nam lex prudentes nos facit esse Dei.
Non secus atque regunt nocturnos lumina gressus,
Sic tuus est pedibus sermo lucerna meis.
Nomine quae vovi certo facienda, tenebo,
Iusticiamque tuam, iudiciumque sequar.
Nunc tamen in toto nihil est me vilius orbe,
Vivifica verbo me, Pater alme, tuo.
Neu mea reicias turbatae verba querelae,
Sed sine quo discam quae tibi, sancte, placent:
Namque etiam in medio saevae discrimine vitae,
Praecepti, genitor, sum memor ipse tui.
Nec mala dum tendunt inimici vincula nobis,
A recta quoquam devius erro via.
Nostra sed aeterni patrimonia verba parentis
Semper erunt, animae delitium que meae.
Nullaque propositum mutabunt tempora nostrum,
Sed sequar imperium quo vocat usque tuum.
Odi vesana qui turbant omnia mente,
Pura equidem legis diligo sensa tuae.
Omnis et in sacro mea stat fiducia iussu,
Hoc scutum vitae praesidiumque meae est.
Ocyus a nobis gressus auferte maligni,
Praeceptum Domini nam sequor ipse Dei.
O tua si reddant, genitor, mihi verba salutem,
Nec spe confundi pectora nostra sinas,
Ostende ex alto dextram, vultusque serenos,
Et vivam, et pacti foedus amabo novi.
Obteris ipse tua quicumque a lege recedunt,
Ut qui plena mala pectora fraude gerunt:
Oppressosque levi pedibus pro puluere linquis,
Quare iudiciis pareo rite tuis.
Oraque prae gelida vix tum formidine tollo,
Praecepti quoties cogito iussa tui.
Puro sancte tuam genitor colo pectore legem,
A falsa prohibe nomina labe mea.
Praesidiisque tuis dextraque tuere iacentem,
Nec spolium saevis hostibus ire sine.
Pene tui longa spe lumina nostra fatiscunt,
Auxilium sperant dum sine fine tuum.
Porrige de celso dextram Pater, et tua iussa
Quo sint, erudias me, per agenda modo.
Prudentemque tuum fac seruum, animique fidelem,
Legis ut agnoscam iura tenenda tuae.
Postulat, ecce dies, quae tam mala saepe recurrit,
Ut tua defendas vindice iussa manu.
Propterea summi praestabo foedera Patris,
Haecque Arabum regnis anteputata colam:
Persequar, et quidquid legum est ubique tuarum,
Namque vias odi turba prophana tuas.
Quam tua mira Pater populis promissa videntur,
At tamen haec animus spectat, amatque meus.
Quanta tuo nobis paritur sapientia verbo?
Quae mentes hominum format alitque rudes.
Qualis et ipse meos ad te Pater erigo vultus,
Quo potiar tanti muneris auxilio.
Quare age quos patrio miseratus respicis ore,
Me quoque de famulis quemlibet esse sine.
Quaque meos versum tendam, tu dirige gressus,
Nec sine deceptum fraude perire mala.
Quaerentemque probris turbam me abducere falsis
Dissipa, et intentus legibus ibo tuis.
Quassatasque tuo res aspice lumine nostras,
Et tua cognoscam foedera iudicii.
Quo mihi sollicito tentantur corda dolore,
Dum precium verbi cerno iacere tui.
Rectus es o magni facilis regnator Olympi,
Rectaque iudicii stat via tota tui.
Res, sola, ante omnes tu praecipis esse tuarum
Legum perpetua iussa colenda fide.
Rursus ego immensi pereo inter damna doloris,
Hostes contemnunt dum tua iussa mei.
Resplendet tua sic, purgatum ut in ignibus aurum,
Lex, genitor, seruis semper amanda tuis.
Rara igitur nostro superest de nomine fama,
Praecepti soleo dum memor esse tui
Restabunt tamen aeternos tua dicta per annos,
Franget et humanos lex tua vera dolos.
Raptus et in saevos patiar licet omnia fluctus,
Me tamen eloquii spes alet una tui.
Regnaque dum caeli stabunt, tua verba manebunt,
Quae vivam saluus si, Pater alme, sciam.
Surge Pater, totoque exaudi corde vocantem,
Praecepti ut possim iussa tenere tui.
Saluum de medio fac me discrimine rerum,
Dictaque seruabo tempus in omne tua.
Sive etenim seram clausere crepuscula lucem,
Spes animum verbi detinet una tui.
Seu iungit roseos redient aurora iugales,
Exercet sermo pectora nostra tuus.
Sollicitas igitur voces miserare precantis,
Et mihi vivificae redde salutis opem.
Stant prope ceruici qui nectunt vincula nostrae,
Longe a iudiciis turba remota tuis.
Sed neque tu genitor procul es, placidoque iacentes
Erigis auxilio, et lex tua vera manet.
Semper enim ipse tuae sic novi foedera legis,
Ut quae non ulla stent moritura die.
Te sine commoneant nostrae ludibria vitae,
Et tua seruantem iussa tuere Pater.
Tute patrocinium labentis suscipe causae,
Et veniat per te reddita vita mihi.
Turpis enim absque omni iacet impia turba salute,
Dum te contemnit, nec tua iussa colit.
Terra tuae, genitor, plena est bonitatis, et aether.
Nostra age praesidio suscipe fata tuo.
Tot licet insidias tendit gens impia nobis,
Deserui legem non tamen ipse tuam.
Torqueor immo magis mentes cum specto prophanas ,
Qui tua non ullo verba timore colunt.
Tanta igitur legum cum sit mihi cura tuarum,
Verbo me differs vivificare tuo?
Tota tui siquidem summa haec, atque unica verbi est,
Verum ut perpetuos sit, maneatque dies.
Undique et immerito vis me premit arcta potentum,
Et tamen eloquii foedera seruo tui.
Utque solet spoliis qui gaudet onustus opimis,
Sic Pater ex verbo gaudeo sancte tuo.
Ultro mendaces quoniam detestor, et odi,
Solaque iudicii diligo verba tui.
Una dies igitur laudum septena tuarum
Dona capit, leges hoc meruere tuae.
Uti quae placide faciunt hos tempore pacis,
Quicumque a recta non abiere via.
Ullaque dispeream, placide si vivere possum,
Quae non spe verbi tempora duco tui.
Urget enim desiderium, et pia cura tuarum
Legum, quas puro semper amore colo.
unica meque tui tenet obseruatio verbi,
Solus qui recte, qui male facta vides.
Vultus ante tuos veniat mea, sancte, querela
Conditor, ah verbi vim mihi trade tui.
Votaque commoneant animae tua pectora nostrae,
Et mea iudicio protege facta tuo.
Voce mea laudum praeconia plena tuarum
Cantabo, si quae sit via recta, sciam.
Verbaque sublimes fundam ferientia caelos,
Nam tua iusticiae foedera pondus habent.
Vertice ab excelso placida modo protege dextra
Quem spes eloquii sustinet una tui.
Venturam siquidem, Pater optime, spero saluten,
Solaque delitiae sunt tua dicta meae.
Vivat age, et merita celebret tua nomina laude
Mens mea, iudicii tuta favore tui.
Vere equidem solis erro velut agnus in hortis,
Praecepti memorem suscipe sancte tui.
QUI sua caelesti commisit vota parenti,
Fixit et in summo spemque fidemque Deo,
Non illi tumidis fortuna inimica procellis,
Non vires hominum, non nocuere minae.
Sed velut immoto stant vertice clara Sionis
Castra, nec ullius vim timuere Noti.
Sic stabunt Domini quorum fiducia mentes
Erigit, et dextrae spes fovet alma piae.
Aspice quae clarum caelo caput extulit urbem,
Quae gaudet Solymi nomine sancta Ducis.
Quam bene munita est, quali circumdata muro,
Tutaque quam multo moenia colle gerit.
Hanc Dominus placidi tutatur numine vultus,
Et populum patria protegit ipse manu.
Nam neque iustorum terrebit corda Tyranni
Vis, aut innocuos impia sceptra prement.
Nec pia supplicio pendebunt pectora diro,
Aut poenas quales qui meruere luent.
Dum modo non vano mundi retinentur amore,
Peruersis animos adiciuntque viis .
Quo metuant iusti, quantumvis laeta malorum
Sors erit, iniustis iungere corda viris.
Nec rerum placidis capti successibus, iram
Accersant in se, telaque certa Dei.
Nam Pater omnipotens seruabit pectora iusta,
Omniaque his faciet, quae bene facta iuvant.
At qui diverso declinant tramite gressus,
Et vana hominum sponte sequuntur opes:
Non illis vitae cursum, non facta secundat,
Non illis ulla tempora pace regit.
Perfida sed diro condemnat corda timore,
Impiaque aeterna pectora nocte premit.
O genus Israel summo confide tonanti,
Et venient rebus tempora laeta tuis.
DIC age divinas Israel carmine laudes,
Et dic a puero talia multa tuli.
Tristia multa tuli teneris mox natus ab annis,
Et stat adhuc nullis mens mea victa malis.
Sed quaecumque struunt inimici vincula nobis,
Tempus ad hoc capiti nil nocuere meo.
Illi saeva quidem discrimina saepe minantur,
Intenduntque animis retia mille piis .
Ac velut impresso proscindit vomere terram,
Et late innocuam sulcat arator humum.
Sic tacite nostrum perarantes vulnere tergum,
Deducunt sulcis iugera multa suis.
At Dominus iustus vires disiecit iniquas,
Rupit et impositi vincula vana iugi.
Ah pereant omnes, meritoque pudore rubescant,
Inque dies recidant longius, inque dies.
Qui tua sancta Sion oderunt fata, tuumque
Nobile pro nihilo nomen habere solent.
Atque iidem modica vanescant temporis hora,
Et subito expertes omnis honoris eant.
Non secus ac summis nascentia gramina tectis,
Ultro quae nulla falce resecta cadunt.
unde leves numquam potuit complere maniplos,
Horrea qui foenum condit in alta novum.
Nec sit qui veniens vicinis hospes in agris,
Ulla iuvet vestrum gratia, dicat, opus.
Invocet aut Domini peragendis munia rebus,
Aut coeptis optet prospera fata viis.
Sed fera supplicio dependant facta carentes
Praesidioque hominum, praesidioque Dei.
HAS miser ex imis ad te Pater alme tenebris
Mitto sollicitas ore gemente preces.
Aspice qui curas hominum, casusque levare,
Et fessis praesens rebus adesse soles.
Et te si qua movet vocis querimonia nostrae,
Exaudi lacrimis verba liquata meis.
Nam neque confugii locus, aut spes ulla relicta est,
Nec quo se referant lumina nostra vident.
Sed velut obscurae pressus caligine noctis
Erro, nec est virtus roboris ulla mei.
Nec, nisi larga tuae veniat clementia dextrae,
Auxilium totus, quod ferat, orbis habet.
Sive etenim nostrae censebis crimina vitae,
Crimina quo tolli iudice nostra queant?
Sive voles merita damnatum plectere poena,
Quo tua nunc supplex divinae numina mentis
Imploro, dextrae praesidiumque tuae.
Namque soles omnes tu solus tollere clades,
Et facilem dubiis addere rebus opem.
Nec sinis ut nostrae valeant magis horrida vitae
Crimina, quam vultus gratia larga tui.
Scilicet ut videant omnes Patremque Deumque,
Et tua perpetua nomina laude colant.
Assiduis igitur sperent mea pectora votis,
Atque animos Domini spes alat una meos.
Verbaque turbatae referant solacia menti,
Qualia divino protulit ore Pater.
Haec mihi seu veniet, seu clarus Apollo recedet,
Quae faciat curas, cura sit una, meas.
Incluta dilecti Domino domus Israelis
Fessa creatori pectora trade Deo.
Qui tibi laeta dabit mutata tempora sorte,
Et referet pacis munera grata bonae.
Et mala depellet, quae te modo plurima laedunt,
Et veniet coeptis aura secunda tuis.
Solus enim fessas hominum res excipit ille,
Aegraque multiplici pectora sanat ope.
LAnguidaque placido solaris pectora vultu
Aspicias oculis me Pater alme tuis.
Nam neque sublimes agitant mea pectora curae,
Ardua nec sensus cogitat ulla meus.
Nec mea se tollunt odioso lumina fastu,
Ultra quam vires, fataque nostra sinunt.
Sed iaceo supplex animo deiectus egeno,
Vix tenuis magni puluis, et umbra soli.
Expectoque leni dum sors affulgeat aura,
Et Domini veniat gratia larga mihi.
Nec me divitiae, nec me terrena potestas,
Nec toga purpureo tincta cruore iuvat.
Qualia mirantur quorum fiducia mundo,
Et spes humana nititur omnis ope.
Sed velut ad gremium matris se colligit infans,
Ubere quem nuper depulit illa suo.
Atque sitim lacrimis testando, alimenta reposcit,
Et solitam maesta voce precatur opem.
Sic tua perpetuis deposco fletibus ora,
Auxilium spero dum, Pater alme, tuum.
Hoc precor, hoc unum maestae solacia menti
Afferet, atque animae robora vera meae.
O genus Isacidae, Domini dilecta propago,
Ne tibi spes ullo concidat ista metu.
Sed Dominum totis expecta viribus, usque
Sidera dum caelum, dum mare pascet aquas.
OMnipotens genitor rerum cui summa potestas,
Quas vel habet tellus, quas vel Olympus habet.
Sis memor Isaidae post tempora tanta parentis,
Quo mala vix alter, damnaque plura tulit.
Dum sequitur iussas a te, Pater optime, leges,
Mandatique vias itque docetque tui.
Scis etenim tecum quae quondam foedera iunxit,
Qualia promisit pacta tenenda Deo.
Atria, cum dixit, numquam spectabo meorum,
Aut nostrae cernam limina nota domus.
Lumina nec placidam capiant mea fessa quietem,
Aut thalami tangam mollia strata mei.
Donec quae placeant Domino tentoria nostro
Inveniam, et forti debita templa Deo.
At modo in Ephratis audita est fama, repertum
Quae talem Domino diceret esse locum.
Et nos frondoso Libani sub vertice montis
Hanc fidem, genitor, vidimus, ecce, tuam.
Et nunc subnixi cellas intrabimus altas,
Ante tuos dabimus votaque nostra pedes.
Quare age, tanta bona subeas habitacula pace,
Et tege praesidiis haec nova templa tuis.
Atque tuam exalta placido sub limine dextram,
Haecque tuos currus haec gerat arma domus.
Hic nova iusticiae faciat tibi vota sacerdos,
Et cadat ante aras hostia viva tuas.
Hic nova laeticiae carpant quoque munera sancti,
Et ducant animae gaudia vera piae.
Tu modo promissi ne mutes foedera Christi ,
Neve trahas regni tempora sera novi.
Per tua Davidem qui numquam iussa neglexit,
Per si quid placitum hic quod tibi fecit erat.
Sed tua lata semel maneat sententia, donec
Euentus videat spes rata facta suos.
Haec etenim genitor iuratus foedera quondam
Diceris Isaidae certa dedisse patri.
Nata tuo veniet (dixisti) sanguine proles,
Cui solium regni, cui tua sceptra dabo.
Qui patriis totum pacabit legibus orbem,
Ponet et in celsa castra Sione sua.
Hinc tua posteritas si foedera nostra tenebit,
Nec colet externos, numina vana, Deos.
Et tua posteritas, et qui nascentur ab illa,
Accipient regni sceptra gerenda tui.
Hisque ego nec metam rerum, neque tempora pono,
Haec eadem series unaque semper erit.
Nam magis umbrosa placuit mihi nulla Sione.
Nec sedes animo gratior ulla meo est.
Hanc ego delegi, hanc omnes habitabo per annos,
Dum repetent cursus sidera clara suos.
Hinc ego fecundae donabo tempora messis,
Annua spumanti praelaque plena mero.
Hic mihi pro parta facient nova sacra salute,
Et peragent sancti gaudia laeta viri.
Hic pia Davidis florebunt regna beati,
Eriget hic cornu roboris ille sui.
Et novus incipiet toto inclarescere mundo,
Qui sedeat regni Christus in arce mei.
Cuius ego multis superatos cladibus hostes,
Contundam, et tenebris arma virosque premam.
Solus ut aeterno per saecula cuncta gubernet
Imperio, et fines nesciat ipse suos.
OPtima cunctarum longe est concordia rerum,
Quae parit innumeris gaudia mista bonis
Namque velut Solymis redolent nascentia terris
Atque salutifero balsama rore fluunt.
Balsama quae sacro stillant Aaronis ab ore,
Atque replent totum corpus odore senis.
Aut velut arentes reficit ros humidus agros,
Excelsa Libani si quis ab arce venit.
Lethali quoties exurit Sirius aestu
Campos, et flammis proterit arua suis.
Sic hominum tenues reparat concordia vires,
Et secum multis commoda rebus agit.
Nam Pater ex alto qui caeli vertice regnat,
Qui tenet imperio cuncta creata suo.
Diligit e cunctis, placidoque favore tuetur,
Mutua quos pacis iunxit amore fides.
Illis ex alto fortunam praebet Olympo,
Et cumulat multa prosperitate domum.
Illis et natos, et pignora cara nepotum
Multaque magnarum gaudia donat opum.
Et regit eventus, et cursus dirigit omnes,
Et mala depellit numine cuncta suo.
Dum placidam vitae contingant tempora metam,
Et veniat sero grata senecta pede.
Omnibus humanis praestat concordia rebus,
Dulcius hac nihil est, utiliusque nihil.
Nec magis ambrosio quondam liquentia melle,
Spirant Inda tui Balsama cara soli:
Balsama Levidae quae summo vertice patris
Manant, et suavi membra liquore rigant.
Aut etiam arentes urit cum Sirius agros,
Et longa pereunt languida prata siti.
Gratior e celsa Libani ros funditur arce,
Qui reparet pluvia gramina fessa sua.
Quam felix hominum aspirat concordia rebus,
Et male quassatas fulcit et auget opes.
Summus enim liquidi qui caeli regna gubernat,
Qui regit et terras, et freta longa Pater,
Respicit ex alto concordes aethere mentes,
Et iunctas firma pacis amicitia.
His largitur opes, et longae tempora vitae,
Auget et optata posteritate domum.
His dulces uvas, et laetas praebet aristas,
Et quodcumque boni commoda pacis habent.

Felices hominum quos foedera nulla malorum,
Nulla dolo sociant pectora plena malo.
Nec mala peccantis perdunt consortia turbae,
Vitaque cum vanis turpiter acta viris.
Impiave oblectant tacitae ludibria sannae,
Cum summum lacerant ora proterua Deum.
Sed Domini puro qui seruant pectore legem,
Et mandata Dei nocte dieque colunt.
Qualis enim placido flaventis Iordanis amni.
Consita, fecundis eminet arbor agris:
Et ramis late spargit frondentibus umbras,
Et solito fructum tempore laeta refert.
Talis erit Domini quisquis mandata sequetur.
Et quaeret summi noscere iussa Patris.
Huic Dominus cursum facilis moderabitur omnem,
Diriget et placidis vela secunda Notis.
At si quis vano rerum seductus amore
Despicit aeterni sceptra verenda Iovis.
Non ille aspiciet fortunae tempora laetae,
Nec rebus cernet fata benigna suis.
Sed veluti puluis quem magno turbine venti
Corripiunt, sparsus tota per arua cadit.
Sic ruet, et vano fretus molimine rerum
Concidet, et terrae vile iacebit onus.
Et nec honore ullo dignus, neque nomine certo
Sanctorum populos inter habendus erit.
Nec veniet, sedes ubi consociata piorum
Dulcia perpetuae gaudia pacis habet.
Nam Dominus gressum novitque regitque bonorum,
At sceleratorum sponte peribit opus.

CUr video tanto gentes concurrere motu?
Vanaque consiliis condere pacta novis?
Cur properant reges et magnae culmina terrae?
Indicuntque diem, conciliumque vocant?
Scilicet aetherium libet expugnare tonantem,
Et Christum regni pellere iure sui.
At non efficient, et spes cadit irrita coepti,
Compositique ruent vincula rupta iugi.
Nam Pater excelsi qui regna gubernat Olympi.
Aeterna cuius cuncta moventur ope.
Me hominum ex alto ridet consulta malorum,
Et firmata malis irrita pacta dolis.
Quin etiam iusta si fors exarserit ira,
Concitaque ad stultos verterit ora viros.
Cuncta suis regum turbabit foedera dictis,
Destruet et vultus illa furore sui.
Tunc etiam veterum repetens praesagia vatum,
Nulla meum revocant foedera, dicet, opus.
Ipse ego consului qui regna futura gubernet,
Qui statuat sancta signa Sione mea.
Hic genus a nostra deducet origine natus,
Regnantis caelo sancta propago Dei.
Spiritus in cuius noster versabitur ore,
Edoceat rectos ut mea iussa viros.
Regnaque felici repetant caelestia gressu,
Quos hominis quondam depulit inde nefas.
Hunc et ab extremo populus sectabitur orbe,
Quam late radios spargit Apollo suos.
Hunc etiam metuet regum firmata potestas,
Quam longe cursum Rhenus et Indus habent.
Ipse fame, bellisque premet crudelibus hostes,
Lethali que dabit corpora tabe neci.
Ac velut olla levi figulus quam fecerat arte,
Contactu lapidis quolibet icta ruit.
Sic etiam modica prostratus corruet hora,
Quisquis venturo moverit arma Duci.
Quo vos qui late geritis moderamina terrae,
Qui populos vestro cogitis imperio.
Aeterni memores Domini seruate timorem,
Divinoque leves spes cohibete metu.
Ac date venturo laudum sua praemia Christo ,
Et pia nascenti munera ferte Deo.
Ne lasciva suo disperdat corda furore,
Et spes vestrarum concidat omnis opum.
Nam solet hic subito vultum mutare calore,
Fulmina cumque times nulla, repente iacit.
Felices animae quibus est spes omnis in illo,
Quas aliunde salus nulla petita iuvat.

CUr tua, summe Pater, tam longe dextera cessat?
Cur hostes ullo me sine fine premunt ?
Aspice quot passim consurgunt milia, vitae
Qui tendunt laqueos, insidiasque meae.
Spicula qui torquent, et vincula saeva minantur,
Et requiem nulla ducere parte sinunt.
Nec defit duro qui se temerarius ore
Opponens, animae spes, ait, ecce tuae.
Ecce salus magni, quam iactas vane, tonantis,
Quam cito, cui credis te, tibi misit opem?
Et tamen haud alius nostras depellere curas,
Aut mala, te dempto, nostra levare potest.
Tu decus humanis, tu spes, tu gloria, rebus,
Solamen capitis praesidiumque mei.
Tu placide exaudis sancto de monte precantem,
Auxiliumque suo tempore mite refers.
Tu recipis lapsos, et corda dolore sepulta
Erigis, atque hominum pectora fessa levas.
Non igitur metuam populorum mille cateruas.
Quae veniant animae noxia ferre meae.
Dum modo tu saluum facis, et Pater optime seruas,
Nam te qui possit vincere, nullus erit.
Sed quicumque tuum cupierunt perdere seruum,
Aut huic occulta fraude parare necem.
Illorum per te cecidere oppressa ruinis
Corpora, et incoepto succubuere suo.
Namque salus Domino proficiscitur omnis ab uno,
Solus hic incolumem, quem volet esse, facit.
Hunc metuat si quis pacatam ducere vitam,
Et rebus cupiat fata benigna suis.

SI mea non vanis anguntur pectora curis,
Nec metus ex nihilo quo premor iste venit.
Aspice et ad nostras oculos aduerte querelas,
Exaudique meas conditor alme preces.
Nec sine quo nostras dum gens videt impia clades,
Quae patimur, iuste nos putet illa pati.
Solus enim tacitae spectas abscondita mentis,
Atque bonos inter dispicis atque malos.
Qui cursus hominumque regis, vitamque gubernas,
Nostraque iudicio corrigis acta tuo.
Nam quoties saevos tempestas impulit Austros,
Et laceram quassant ventus, et unda ratem.
Ante quoque auxilium facilis praebere solebas,
Atque aliquam miseris addere rebus opem.
Quo nunc alme velis Pater exaudire precantem,
Atque referre oculos ad mea vota tuos.
Divitias igitur qui late quaeritis orbis,
Quo spes magnarum ducit inanis opum.
Ne mea iudicio damnetis pectora vestro,
Si qua oppressa, gravi tristia sorte ferunt.
Hinc etenim nostris accedit gloria rebus,
Atque hac a Domino corda probantur ope.
Qui quo plus hominum favet, attenditque saluti,
Pluribus hoc vexat pectora nostra malis.
Qui quoniam, mundi retinet quos vana voluptas,
Rident, pro meritis damna venire putant.
Ac sibi dum quaerunt tranquillae commoda vitae,
Aes, aurum, seruos, arua, domosque parant.
Atque his conspicui, procurant gaudia ventris,
Hic deus, haec illis estque manetque salus.
Cum Pater interea qui caeli praesidet arci,
Miris exercet pectora sancta modis.
Et modo peste gravat, modo saevo territat hoste.
Aut dira cruciat corpora nostra fame.
Atque aliis onerat, quorum pars plurima, damnis,
Quaeve premant animos, corpora quaeve premant.
Scilicet ut moneat, se solum posse iuvare,
Omnia seque sua vertere fata manu.
Auxiliumque suae doceat nos quaerere dextrae,
Atque suae tantum fidere semper ope.
Cernit enim, vitamque hominum miseratur egentem,
Et nostras lacrimas inspicit, atque preces.
Quo vos quos urget gravibus fortuna procellis,
Aequo, quae fertis, pectore ferte mala.
Nec Domino quisquam succenseat, aut mea dicat
Ecce salus nulla est, nec movet ista Deus.
Sed tacito sperate animo, finemque laborum
Credite, qui nostras spes facit, ille dabit.
Nam Pater ex alto qui cuncta tuetur Olympo,
Idem hominum curas sublevat, atque facit.
Quasque probat mentes aliquo discrimine tentat,
Et sinit aduersa conditione premi.
Non tamen ut perdat, sed ut otia nulla relinquat,
Altior, et lapsos firmet, agatque fides.
Quo decet hanc omnem Domino permittere laudem,
Et sua caelesti cedere iura Deo.
Nostraque divino committere vota parenti,
Omnis ut illius res eat arbitrio.
Sed tamen unde animo veniat spes tam bona, dices,
Pectora quae solito liberet aegra metu?
Summa mihi praestat Domini solacia sermo,
Erigit ille animos, fessaque corda levat.
Mulcet et affectas longo discrimine mentes.
Et tutos quamuis per mala multa facit.
Dumque alii spectant flaventis munera spicae,
Et Cereris cumulant horrea plena novae.
Vinaque spumanti laudant manantia praelo,
Et curant omni gaudia ventris ope.
Me dubias inter tutabitur ille procellas,
Et teget in mediis pectora nostra malis.
Sermo Dei praesens rerum tutela mearum est,
Ille mihi caeli spem facit, ille fidem.

ASsiduo Domini celebrabo pectore laudes.
Artificis dextrae miraque facta canam.
Inque tui superum genitor, spe gaudia ducam,
Atque tuum caeli nomen ad astra feram.
Qui fera conturbas inimici praelia nostri,
Et celeri terres arma, virosque fuga.
Ut pereant animae qui tendunt vincula nostrae.
Corruat et vultus impius ante tuos.
Nam placidus nostras audisti fronte querelas,
Tutaque praesidio stat mea causa tuo.
Qui resides solio iudex sublimis in alto,
Discernens aequa fasque nefasque manu.
Arguis et gentes, atque impia destruis ausos,
Aeternaque horum nomina nocte premis.
Hostilesque enses, et tela minantia mortem
Corripis, et miseris arma parata viris.
Cumque suis validas stravisti moenibus urbes,
Inclita cum rebus famaque pressa iacet.
Ac tua sancte manet genitor sine fine potestas,
Sedes iudicio statque parata tuo.
unde reges magnum terrarum legibus orbem,
Et populis certo foedera iure dabis.
Et miseras placito mentes solabere vultu,
Atque inopum rebus mite levamen eris.
Propterea sperant in te Pater optime, nomen
Est quibus, et dextrae gratia nota tuae.
Semper enim curas illorum suscipis aegras,
Qui tua sincero pectora iussa colunt.
Dicite laudantes superum praeconia regi,
Qui locat in summo castra Sione sua.
Atque omnes inter populos extollite facta
Optima, quae miti perficit ille manu.
Ultor enim vestri stat sanguinis ille, nec umquam
Quae veniunt, spernit pauperis ore preces.
Parce Pater misero, sortemque tuere iacentis,
Aspice quam multo qualis ab hoste premor.
Qui portas Erebi claudis, manesque profundos,
Nec spolium Stygio me sinis ire duci.
Ut tua frondosa veteris sub rupe Sionis
Civibus in mediis clara trophaea canam.
Et mea, sancte, tua laetentur corda salute,
Et reseram laeto talia verba sono.
Effodere cavas hominum irreticula fossae
Gentes, et propriis interiere dolis.
Quique aliis tectos consuerant ponere casses,
Ecce suos ipsi praepediere pedes
Quo Domini melior clarescit semita recti,
Et perit a factis impius ipse suis.
Imaque trudentur Stygii sub tartara regni,
Quae spernunt placidum pectora caeca Deum.
Nam neque praesidio Dominus fraudabit egentes,
Nec bona non veniet spes, quia tarda venit.
Alme creatarum qui versas tempora rerum,
Disiice pollenti corda superba manu.
Imperioque gravi populos cohibeto rebelles,
Iudicio agnoscant ut sua facta tuo.
Et lasciva pio frenati colla capistro,
Spes hominum discant quam sit inanis opum.

CUr tua tam longe Pater a me cura recessit?
Quo mihi praesidium subtrahis usque tuum?
Atque hoc cum tantis tumuerunt aequora nimbis,
Et mea sub mediis cymba fatiscit aquis.
Nam quoties validas gens contulit impia vires,
Proterit heu saevo pauperis ora pede.
Insultat miseris, et rerum vexat egenos,
Et quodcumque monet dira cupido facit.
Iactat enim duro quidquid facit impius ore,
Foedaque non ullo facta pudore tegit.
Atque suis animo coeptis benedicit avarus,
Et turpi summum provocat ore Deum.
Dumque suis rebus cedat bene, cetera spernit,
Atque agit averso numine, quidquid agit.
Insistitque viae quam coepit, nec tua curat
Indicia, aut dextrae fulmina certa tuae.
Atque ferox hostem contemnit, et omnia credit
Perpetuo eiusdem sortis itura gradu.
Et quis, ait, nostros poterit subuertere cursus?
Stultum est ut metuas fingere multa tibi.
Quin potius securus agam, neque tristia vitae,
Quae veniant umquam damna timebo meae.
Sic fretus, vim, furta, dolos, periuria, fraudes,
Et quodcumque levi perficit ore nefas.
Et sedet in speculis pro notae moenibus urbis,
Retiaque incautis insidiosa premit.
Et ferit occultis innoxia corda sagittis,
Et tacito obseruat pauperis ore gradum.
Ac velut occulta Leo praedaturus ab arce
Egressas stabulis lumine signat oves.
Quo mox sine fames, seu dira libido coegit,
Occisi spoliis impleat antra gregis.
Sic quoque in insidiis tacita sedet impius arte,
Fortunas inopum dum rapit atque vorat.
Destruit, imminuit, labefactat res miserorum,
Omnia vi quassat roboris ille sui.
Fretus enim tanto successu, scilicet inquit,
Quae facio credam, curet ut ista Deus?
Iam pridem sua dimovit procul ora, nec umquam
Convertet vultus ad mea facta suos.
At tu surge Pater sacro de vertice montis,
Exalta dextrae numina sancta tuae.
Nec semper miserae Deus obliviscere turbae,
Atque aliquam afflictis cordibus affer opem.
Cur etenim toties tua provocet impius ora?
Et secum dicat, non videt ista Deus?
Cum tamen ista vides, hominum pericula versas,
Pergat ut arbitrio spesque metusque tuo.
Orbaque te Patrem turba parente vocat.
Destrue quas tumido vires movet impius ore,
Disiice fulminea tela virosqe manu.
Ut mala dum iusta percellis corda securi,
Mox scelus ante oculos concidat omne tuos.
Solus enim Dominus toto regnabis in orbe,
Tempora dum menses, dum reget hora diem.
Et modo vesanae quae tollit cornua gentis
A regni tolles nomina fine tui.
Nam desiderium populi tu cernis egeni,
Et tua stat votis auris aperta piis .
Ut tua subveniat desertis dextera rebus,
Stentque patrocinio pauperis acta tuo.
Desinat et tantae miseros involuere cladi
Impius, et regni contrahat arma sui.

ERgone Perpetuo capies oblivia nostri?
Et famuli deges immemor usque tui?
Nec, Domine, aduertes oculos quandoque benignos
Ut releves casus ore favente meos?
Sed sine fine feres, ut edant mea pectora curae,
Et mihi consumat tabidus ossa dolor?
Laeticia que animos exultans impleat hostis,
Gaudiaque e luctu comparet ille meo?
Respice de celso miseram Pater optime sortem,
Et moveat vultus nostra querela tuos.
Atque aliqua adflictae perfer solacia menti,
Ut videant lucem lumina nostra tuam.
Nec mea succumbant deformi pectora letho,
Et Stygiae vadam pars quota factus aquae.
Atque aliquis rebus qui nostris invidet, euge
Obtinui dicat, votaque nostra valent.
Summa etenim capient inimici gaudia nostri,
Laeticiae illorum nec modus ullus erit.
Si mea sorte aliquo labantur pectora casu,
Et peream curis obrutus ipse meis.
Sed tamen alme tua fretus bonitate creator,
Perferam, et in melius spes revocabo meas.
Maestaque solabor promissa corda salute,
Qua non ulla magis certa venire potest.
Ac tua sublimi referam praeconia caelo,
Qui bona fecundas numine cuncta tuo.
Atque tuum nostro celebrabo carmine nomen,
Qui regis aeterni lucida regna poli.

SOlus in hoc Dominus res omnes temperat orbe,
Et mundum imperio continet ipse suo.
Atque hominum cursus, pecudes, pictasque volucres,
Atque regit Pontus quidquid et aether habet.
Primus enim magno fundavit in aequore terram,
Et stabili in mediis pondere fixit aquis.
Quaeque prius dubio pendebat in aere nisu,
Immotum ventis iussit habere locum.
Non igitur Domini quivis penetrabit ad arcem,
Aut poterit summi regna videre Patris.
Non animo quisquis vivit corruptus avaro,
Aut quem magnarum vexat Erynnis opum.
Nec qui perniciem, fraudemqe intendit egenis,
Aut miseros falsa circuit arte viros.
Aut cui relligio populi simulata favorem
Conciliat, blandis mistaque verba dolis.
Sed quem cana fides, et fuluo carior auro
Commendat pietas, cordaque sancta Deo.
Qui faciet quodcumque Deo placuisse videbit,
Votaque divino ponet in arbitrio.
Hunc Dominus placido quondam solabitur ore,
Et solitum ad vitam ferre docebit iter.
Hunc teget, et rerum per tot discrimina tutum,
Tranquillis faciet tendere vela Notis.
Denique talis erit qui summi iussa parentis
Seruet, et aeterna foedera pacis amet.
Atque tua Isacidae vestigia rite sequendo
Ardua non vanam sternat ad astra viam.
Pandite sublimes terrarum culmina portas,
Atriaque aetherii state reclusa poli.
Ut subeat Dominus solito vestitus honore,
Cui cedat soli gloria, fama, decus.
At quis erit Dominus solito vestitus honore,
Cui cedat soli gloria, fama, decus?
Scilicet aeterno qui versat tempora motu,
Lucidaque artifici dirigit astra manu.
Fulmina qui summa caeli iaculatur ab arce,
Atque solum nutu concutit omne suo.
Qui validas hominum vires contundit, et unus
Contemnit regum praelia, tela, minas.
Cuius et aeternum vivet per saecula nomen
Ventura, atque omni gloria fine caret.

RErum summe parens, hominum qui pectora solus
Noscis, et aeterna dirigis illa manu.
Inspiceres nostras, sortemque tuere iacentis,
Et mea iudicio protege facta tuo.
Nec sine quae capiti super imminet undique nostro,
Opprimat ut causam turba prophana meam.
Sed tacitas hominum fraudes, artesque malignas,
Cordaque fallaci disiice plena dolo.
Solus enim cum sis rerum tutela mearum,
Atque salus vitae praesidiumque meae.
Cur age sancte tui divino numine vultus
Auxilioque carent pectora nostra tuo?
Cur sinis incedam perculso maestus ut ore,
Atque animo virtus, quae fuit, omnis eat?
Tristia quando parant inimici vincula nobis,
Et damna intendunt rebus acerba meis.
Quin Pater excelsa lucem demittis ab arce,
Atque aperis dextrae robora vera tuae.
unica ut illa meas reparet fiducia vires,
Et teneat fessas anchora sacra rates.
Ducat et ad summum, genitor, tua limina montem,
Inque sacra templi collocet aede tui.
Ut Domini ingressus pacatam laetus ad aram
Aspiciam vitae gaudia mira novae.
Et Patris aeternae qui donat tempora pacis,
Exaltem citharis nomina sancta meis.
Ne mea sollicitas ne ducite pectora curas,
Nec mihi tam saevis corda dolete modis.
Sed potius summo rerum confidite Patri,
Vestraque caelesti credite vota Deo.
Namque erit ista dies, meritis cum laudibus illum,
Arduaque illius nomen ad astra veham.
Dignaque sublimi referam praeconia caelo,
Lumina cum vultus proferet ille sui.
Et faciet veri noscatur ut ipse parentis,
Solus et aeterni nomen habere Dei.

TAlibus ergo tibi quaesita est gloria factis,
Tuque modo egregiae nomina laudis habes?
Perfide cui toto probitas in corpore nulla est,
Qui simul ingenio vivis et arte nocens.
Omnia qui falsa confundis foedera lingua,
Invigilasque malis nocte dieque dolis.
Ac velut in dura renovata novacula cote
Non obstante rapit subdita quaeque mora.
Sic tua dum miseros quibus opprimat invenit artes.
Mens furit, atque omni saevius ense ferit.
Omnia post fraudem qui ponis, et omnia fallis,
Nec verbum toto fundis ab ore bonum.
Sed quaecumque tuo soluuntur gutture dicta,
Cuncta venenato felle subacta madent.
Dum trahit in varios improvida pectora casus,
Involuitque atris lingua dolosa malis.
At non effugies, et erit, qui vindicet ista,
Qui sedet, et summa despicit arce solum.
Ille tibi inventas evertet scilicet artes,
Teque tuos inter supprimet ipse dolos.
Et tibi quas pulchre credis consistere vires
Destruet, ac fastus finiet ille tuos.
Auferet imperium, et solio detrudet ab alto,
Ne sedes profugo certa sit ulla tibi.
Sed iaceas atrae pressus caligine noctis,
Excidat et toto nomen ab orbe tuum.
Ut te qui cernent meritam dependere fraudem
Dignaque patratis praemia ferre malis.
Caelestes metuant in sese accersere poenas,
Et timeant magni fulmina certa Iovis.
Atque malas aliquis deridens impiger artes.
Contigit, en, dicet debita poena viro.
Sic datur immani quisquis temerarius ausis,
Effert contempto, corda superba, Deo.
Atque opibus fidens, et mundi viribus huius,
Crudeli peragit multa nefanda manu.
Quo neque divitiae, nec me numerosa potestas
Sustineant, nec me vis tueatur opum.
Sed velut humentes expectat frondibus imbres
Ante fores sacrae pinguis oliva domus.
Sic mihi sic veniat caelestis gratia Patris,
Dirigat et vitae tempora cuncta meae.
Hanc precor, hanc aevi partes sperabo per omnes,
Dum claudant cursus ultima fata meos.
Ac te, sancte Pater, qui me, qui cuncta creasti,
Ac tua, perpetua numina laude feram.
Aeternoque tuum sperabo nomen amore,
Quo nihil immensus maius Olympus habet.

ASpice de celsa superum, Pater optime, sede,
Et clemens populi suscipe vota tui.
Annue sollicitis patrii pia lumina vultus,
Fessaque divino corda favore leva.
Quo nova deiectas fecundet gratia mentes,
Prosperaque eveniant numine cuncta tuo.
Ac tua mox toto clarescat in orbe voluntas,
Certaque sancte tuae foedera legis eant.
Atque novam populi mirentur corda salutem,
Cunctaque te dignis laudibus ora ferant.
Nam tua gratantes celebrant quoque munera gentes,
Et tua sublimi nomina voce canunt.
Et nova concipiunt recreata gaudia mente,
Et plausu passim laeticia que fremunt.
Cum cernunt hominum quanta est tibi cura tuorum,
Quoque favore tibi dedita corda tegis.
Qui causas inopum, qui res defendis egentum,
Cunctaque praesidio iusta tuere tuo.
Ultimus extremi quantum patet angulus orbis,
A iubare Eoi solis ad occidui.
Omnes te celebrant populi, ac qua voce frequentant
Numina, perpetuis illa canenda modis.
Nam tua vera manent genitor promissa per aevum,
Irrita nec verbi spes cadit ulla tui.
Ceu quoque iussa suos repetunt elementa labores,
Et generat fructus terra benigna suos.
Gratia nos Domini recreet, nos recreet illa,
Quae venit a nostro gratia parta Deo.
Huius ut eventum videant bonitatis, et omnes
Te genitor populi corde verente colant.

QUI regis aeterno caelestia sidera motu,
Auxilium misero fer Pater alme tuum.
Auxilium Pater alme fer, et miserere iacentis:
Obruitur saevis heu mea puppis aquis.
Nec superest vitae, nec spes super ulla salutis,
Undique mors oculis obuolat atra meis.
Ipsa suos in me convoluunt aequora montes,
Quacumque aspicio ventus et unda fremunt.
Et diducta suas ostendunt Tartara fauces,
Iam videor Stygias iam subiturus aquas.
Clamo, sed in tantis audit me nemo procellis,
Qua premor, haec adimit vocibus unda viam.
Atque hebetata suos amittunt lumina visus,
Auxilium spectant dum sine fine tuum.
Dum, Pater, obseruant caelo tua donec ab alto
Afferat afflictis dextera rebus opem.
Quantus enim nostro dependet vertice crinis,
Tot numero teretes non habet ille pilos.
Quot sunt immeritis qui tristia vincula nobis
Tendunt, exitio turba parata meo.
Qui neque iusticiam , neque fas, aut foedera curant,
Nec si quid digne commereare vident.
Sed tantum proprio quaerunt seruire furori,
Et capere ex nostris gaudia parta malis.
Qui magis, ut laedant, id habent quod laedere possunt
Quaeque gerunt dextra tela potente gerunt.
Vulneraque incutiunt validas testantia vires,
Qualia per noctes sentio, perque dies.
Dum miser illa luo, quae numquam facta peregi,
Atque aliena malis damna rependo meis.
Non secus ac catulos alter cum forte leaenae
Abstulit occulto gressus ad antra pede.
Alter quem miserum sors casu traxit eodem
Dependit rabidae furta aliena ferae.
At tu sancte Pater, vitae mea facta prioris
Et quidquid stulte fecimus, omne tenes.
Nec quidquam toto sic clam peccatur in orbe
Sublatum ex oculis possit ut esse tuis.
Neve igitur nostris offendi pectora damnis
Haec sine, quae recta te coluere fide.
Aut mala suffundi turpi patiare pudore,
Qui quaerunt legis foedera sancta tuae.
Dum mala fortunae spectant ludibria nostrae,
Et nimium rebus fata maligna meis.
O Pater, o Princeps, o magni gloria mundi,
Cui parent acies, agmina, castra, Duces.
Te propter siquidem patimur ludibria vulgi,
Te propter nobis quod dolet omne venit.
Aspice me opprobriis , multoque pudore rubentem,
Non color est oculis, qui fuit ante, meis.
Qui mecum tectis geniti vixere sub iisdem,
Quos gremio mecum sustulit una parens.
Hi neque me norunt, neque qui sim, natus et unde,
Scire volunt, gressus diffugiuntque meos.
Heu mihi quam vario tabescunt ossa dolore,
Dum miser aspicio qui tua iussa negant.
Dum probris horum ceu multis obruor undis,
Recta qui numquam te coluere fide.
Ecce velut iugi manant mea lumina fonte,
Horrescunt lacrimis vultus, et ora, meis.
Pallida consumit languentia corpora tabes,
Deficiunt longa membra soluta fame.
Et lacer incedo squallenti tectus amictu,
Ut me vix usquam turpior alter eat.
Et tamen illa tuos genitor quae spernit honores,
Cum videt haec risum turba proterua movet.
Atque meos gressus lascivo exibilat ore,
Et passim in tota fabula plebe feror.
Quin etiam rerum domini, qui sceptra gubernat,
Arbitrio summas qui moderantur opes.
Hi quoque de nostro quaerunt ludibria cassu,
Et mala pro ludo, quae fero, tanta putant,
Ac quoties sera ducunt convivia nocte,
De rebus canitur fabula ficta meis.
Quo tua, summe Pater, tua supplex numina posco,
Qui lapsas hominum respicis unus opes.
Tu nostris succurre malis, et vertice ab alto
Afflictis placidam mitte vocatus opem.
Serua nos Stygiae tutos a morte paludis,
Ne rapiant animam flumina caeca meam.
Neve meis umquam laetetur cladibus hostis,
Expleat et nostris invida corda malis.
Verte procul pelagique minas, fluctusque furentes,
Reprime lethiferi flamina saeva Noti.
Neu mea ventosis eversa carina procellis,
Demergat caecis arma, virumque, vadis.
Sed ceu larga tua est clementia, notaque cunctis,
Qua nihil hic totus pulchrius orbis habet.
Sic placidas aures nostris aduerte querelis,
Et miseros patria pro bonitate leva.
Nec vultus averte tuos, aut ora reconde,
Sed famulis pateant aspicienda tuis.
Qualis enim miseram vexat tribulatio mentem,
Ah Pater auxilium ne remorare tuum.
Suscipe labentes animas, et ab hoste receptas,
Da Pater optata posse quiete frui.
Nec sine perpetuo tumidus quo gaudeat hostis,
Et sibi pro spolio nostra pericla putet.
Solus enim opprobria, et nostrae ludibria vitae
Cernis, et haec quanto corda pudore gemant.
Atque tot in nostram qui quaerunt noxia cladem
Cognoscenda oculos turba stat ante tuos.
Heu mihi quam variis soluuntur pectora curis,
Et iacet assiduis mens mea victa malis.
Si licet aspexi si quem mala nostra moverent,
Sed mea quem moveant tot mala, nemo fuit.
Aspexi verbis qui me soletur amicis,
Sed neque qui verbis me levet, ullus adest.
Quin etiam miscent sitienti pocula felle,
Et quibus extinguam dantur aceta sitim.
O pereant ipsas inter mala pectora fraudes,
Et recidant propriis illaqueata plagis.
Atque his, quae capiti contendunt vincula nostro,
Impia turba suos implicet ipsa pedes.
Et velut obscura vadant caligine septi,
Nec videant oculis obuia damna suis.
Atque trahant aegros pedibus nutantibus artus,
Nec nisi distorti, quo gradientur, eant.
Tuque Pater, celsis effunde ex arcibus iram,
Et furor evertat corda prophana tuus.
Effice desertos horum cultoribus agros,
Ne sit qui propius iungere tecta velit.
Sed quicumque procul vastas aspexerit oras,
Sic fugiat, rapidum ceu fugit agna lupum.
Nam mala nil meritis faciunt, poenisque fatigant,
Poena correptos o Pater ante tua.
Et quos tu patria castigas, optime, dextra,
Ut rursum patria pro bonitate leves.
Hos scelerum dignas iactant persoluere poenas,
Praemiaque ex merito quenque referre suo.
Ergo subinde alia genitor sine labe gravatos,
Incidere ex aliis in nova damna malis.
Ut neque te noscant, neque sanctae foedera legis,
Aut ulla aeternae parte fruantur opis.
Sed velut a toto resecantur corpore membra,
Si qua solent vitiis perdere sana suis.
Sic abole ex omni vivorum nomina coetu
Horum, pro ludo qui tua facta putant.
Me miserum quantis animo maeroribus angor,
Quam gravis attenuat languida corda dolor.
Porrige, sancte, tuam celso de vertice dextram,
Et placidam affectis mentibus affer opem.
Ipse tua feriam caelestia sidera laude,
Et tua perpetua numina voce canam.
Nec tibi tum vitulus pedibus qui sparget arenam,
Candidaque aurata corna fronte geret.
Adductus patrio sacra ad penetralia ritu,
Tam cadet ante aras victima grata tuas.
Quam mea, quae grata psallam tibi carmina lingua
Et quibus ipse tuum nomen ad astra feram.
Respicite o saeculi passim mala fata prioris,
Respicite et sortis spem reparate novae.
Accipite aetheria genitor quem mittit ab arce,
Vestraque gaudebunt numine corda novo.
Nam Pater afflictos audit, longoque labore
Sublevat oppressos, auxilioque iuvat.
Necque lentus opem differt, dextramque retardat,
Aeterna miseros morte perire sinit.
Huic igitur laudes, caelum, mare, sidera, tellus,
Et quidquid toto vivit in orbe, canant.
Et sanctum aeterno celebrent modulamine nomen,
Dum caelum stellas, dum vehet aequor aquas.
Nam Dominus pulchrae firmabit regna Sionis,
Eriget et populis moenia, Iuda, tuis.
Et stabilem placitis sedem dabit, illa, ministris,
Quam minuent nulla saecula longa die.
Sed nati natorum, et qui nascentur ab illis,
Perpetuae teneant posteritate domus.
Dum memores sancti seruabunt foedera pacti,
Et puro Domini nomen amore colent.

REspice de summa caeli, pater optime, sede,
Et mea de subitis eripe corda malis.
Respice, et auxilium ne subtrahe, sancte, precanti,
Appropera, et celerem, qui potes, affer opem,
Ut pereant nostrae qui quaerunt noxia vitae,
Intenduntque animae vincula dira meae.
Utque suo sese contaminet ipsa pudore,
Quae ridet casus improba lingua meos.
Et contra exultent animis, et gaudia tentent,
Qui constante tuum nomen amore colunt.
Et tua perpetua peragant praeconia laude,
Nulla quibus cordi quam tua Christe salus.
At desertus ego, quem rerum nulla facultas,
Nullaque consilii spes aliena iuvat.
Quo mea, sancte Pater, celsa miseratus ab arce
Suscipe sollicito pectora fessa metu.
Solus enim nostros relevare et tollere casus
Tu potes, ac saevae vim prohibere necis.
Quare age de summa caeli, pater optime, sede
Appropera, et celerem, qui potes, affer opem.

HUC ades aeternum celebremus laude parenten,
Huc ades ingenii cura Thalia mei.
Quantus alit teneros hos intus spiritus artus,
Alta creatoris nomina laude vehat.
Donaque caelestes attollat gratus ad auras
Plurima, quae larga contulit ille manu.
Omnia qui patria condonat crimina mente,
Et mala praesenti vulnera curat ope.
Qui vitam Stygiis hominum conseruat ab undis,
Atque suae miseros spe bonitatis alit.
Qui tua fecundis saturat proventibus ora,
Et prohibet miserae noxia damna famis.
Nec secus atque solent aquilae, quas nulla vetustas,
Attenuat, vires semper habere suas.
Sic facit ille meos iuvenescere viribus annos,
Et reparata novo membra vigore levat.
Aequa qui iudex examinat omnia lance,
Atque suo causas temperat arbitrio.
Nec fraudes hominum patitur superare malignas,
Atque aliquem iniusta conditione premi.
Qui Mosi placidae mandavit foedera legis,
Altaque ducentem pandit ad astra viam.
Et genus, Israel, per tot discrimina rerum,
Illaesum quovis texit ab hoste tuum.
Nam Dominus placido pia corda favore tuetur,
Gratiaque illius tempus in omne patet.
Nostraque saepe licet poenas delicta merentur,
Rara tamen mittit vindice tela manu.
Ac si quando levi peccantes vindicat ira,
Atque luunt merito crimina nostra suo.
Non tamen in cunctos vindictam prorogat annos,
Fitque iterum placidus qui modo saevus erat.
Nec quantas hominum meruerunt crimina poenas,
Exigit, aut sceleris pro gravitate refert.
Sed quantum est spacium fulgentis sidera caeli,
Inter et immoti culta vireta soli.
Tanta patet Domini bonitas, et gratia tanta,
Pectora quae sancto plena timore levant.
Et quanta est cursus inter via solis Eoos,
Et cursus inter, qua patet, Hesperios.
Tam longe a nobis removet delicta, nec ullum
Denique ceu charos genitor sua viscera natos
Aspicit, et summo semper amore fovet.
Sic hominum genus ille fovet, patrioque favore
Protegit, et tutos per mala multa facit.
Nam quales ipsi sumus, et quo semine nati,
Qui nos de nihilo condidit, ipse videt.
Et memor agnoscit manuum figmenta suarum,
Qui nil quam cinis, et labilis umbra sumus.
Talis enim miseris restat mortalibus aetas,
Qualia vernanti gramina rure virent.
Quae modo cum primi florescunt tempore veris,
Mollia multiplici prata colore micant.
Mox si forte nocens exusserit arva pruina,
Aut premit arentes Sirius ignis agros.
Decidit omnis honos, et picti gloria campi,
Nescit et ipsa suum, quo stetit, herba locum.
Atque aliquis digito morientia gramina carpens,
Quam cita vis tantas abstulit, inquit, opes.
Sic quoque in humanis nihil est durabile rebus,
Currunt incerta tempora nostra fide.
At Domini bonitas totum mansura per aevum
Perstat, qua mentes erigit ille pias.
Et placida seri gaudebunt pace nepotes,
Qui Domini vero iussa timore colunt.
Ac memores sanctae seruant vestigia legis,
Ut mandata Patris non negligenter agant.
Nam Dominus solium summo stabilivit Olympo,
Aeterno sedes ista parata Deo est.
Cuius et imperium toto dominabitur orbi,
Et ventura omni tempora fine carent.
Quo vos caelestes animae, pia plectra movete,
Carminaque aetherio dicite digna Deo.
Et sacrum Domini verbum, quarum est ea virtus
Efficite, ut toto vocibus orbe sonet.
Carmina digna Deo caelestes dicite coetus,
Totaque tam sanctum castra secuta ducem.
Et quicumque Dei colitis praecepta parentis,
Atque pio facitis iussa ministerio.
Carmina digna Deo, divinae opera omnia dextrae,
Dicite, quae nutu condidit ille suo.
Ac late quicumque tenet vos angulus orbis,
Illius hinc summis nomina ferte polis.
Huc ades, et Domino dicemus carmina nostro,
Huc ades ingenii cura Thalia mei.

QUAE nova caelesti superum regnator ab arce
Promittit Domino sceptra tenenda meo?
Qualia venturae laudabunt saecula gentes?
Quae facies rerum? qui status orbis erit?
Cum veniet nostra qui quondam ab origine natus,
Et vindex scelerum, et pacis amator erit.
Qui victor medios inter dominabitur hostes,
Et premet imposito colla superba iugo.
felix o nimium, nimiumque Sionia rupes,
Auspicium regni prima datura novi.
Primaque victoris laetos visura triumphos,
Inque tuis iterum fixa trophaea iugis.
Nam subito patrias simul ac moderator habenas,
Ceperit, et regni crescet honore novi.
Et iam purpureo consurgens clarior ortu,
Vivendi leges, iuraque sancta dabit.
Impia Iudaea veniet de gente propago,
Quae caput hoc ferro contemerare volet.
Audebitque illi sceleratam intendere mortem,
unde salus, virtus, gloria, vita, venit.
Quique fuit precibus toties, votisque petitus,
Sive Abrame tuis, Isace sive tuis.
Ille ubi post longos optatus venerit annos,
Occumbet populi fraude doloque sui.
Et quod nulla umquam poterit delere vetustas,
Sustinet hoc soboles nostra subire nefas.
Heu rabies hominum, et caeco gens concita motu,
Sic oblita tui nominis esse potes?
Nec te tanta novi quondam miracula regis,
Nec praesens pietas, et benefacta movent?
At non longa tui durabunt gaudia coepti,
Teque gravis multo foenore poena manet.
Nam simul ac posito gaudebit vana timore,
Et credet portum vota tenere suum.
Ecce inter medios surget rediuivus ovantes,
Et petet ultrici castra relicta manu.
Et te securum premet inter coepta, novusque
Victori verso Marte triumphus eris.
Tum velut amotis veniens aurora tenebris,
Cum revehit pulchrum pulchrior ipsa diem.
Roscidus e summo passim cadit humor Olympo,
Plurimaque in tenero gramine gutta sedet.
Sic ubi puniceo ductor sublimis in Ostro
Signa triumphato proferet hoste nova.
Innumeri passim victoris castra sequentur,
Qui ductu tanti principis ire volent.
Ipse quidem solio residens sublimis avito,
Constituet populis foedera certa suis.
Saevaque propellens fragilis discrimina vitae,
Tempora tranquilla pace beata reget.
Omnia prima Sion, quae tu pulcherrima quondam
Aspicies oculis (euge beata) tuis.
Atque tua primum factis clarescet in urbe,
Qui nos vult summo conciliare Deo.
Nam non sceptra modo geret atque insignia regum,
Aut pacis princeps exterioris erit.
Sed velut aeterno placuit sententia Patri,
Quam vis annorum solvere nulla potest.
Ipse sacerdotis faciet quoque munera summi,
Grataque pro nostro crimine sacra dabit.
Ac veterem laesi placabit numinis iram,
Solvet et aeternae vincula saeva necis.
Atque iter ad placidum faciet remeabile Patrem,
Quod petulans morsu clauserat Eva suo.
Dumque piis animis reparet caelestia regna,
Occidet aetherio victima grata Deo.
Nec tamen aut pecudum torrebit viscera flammis,
Aut dabit accensis exta cremanda focis.
Aut procul a nigris venientia tura Sabaeis
Offeret, aut frugis munera salsa novae.
Qualia fama refert sacros Aarona nepotes
Quondam Sinaceis erudiisse iugis.
Sed novus ille Patri faciet nova sacra sacerdos,
Sublato veteris more ministerii.
Ac velut Abramo spoliis hostilibus aucto,
Cum peteret Solymi regia tecta ducis.
Obvius et rerum successu laetus ovanti
Melchisedec verbis dicitur isse piis .
Multaque gratando victori, multa precando,
Vatidico tales ore dedisse sonos.
O nimium dilecte Deo, cui militis enses,
Et validae regum succubuere manus.
Cuncta tibi superum vertet felicia rector,
Et cedent votis omnia coepta tuis.
Has mihi non vano de te spes omine firmat,
Qui tua corda regit, qui tua facta regit.
Qui seruat quodcumque tui est, qui fata gubernat,
Teque inter vitae mille pericla tegit.
Talia pro nobis noster quoque vota sacerdos,
Et faciet tales ore favente preces.
Orabitque Patrem, per tot discrimina vitae
Ut faciles cursus praebeat atque vias.
Ut veniam miseris donet, culpamque remittat,
Et faciat regni parte sedere sui:
Haec series rerum nullo mutabitur aevo,
Dum summi stabunt lucida regna poli.
Sed simul incipiet per saecula cuncta nepotum,
Idem hominum princeps, atque precator erit.
Idem pro nostro placabit crimine Patrem,
Atque potente reget tempora cuncta manu.
Quo vos o Domino placide parete futuro,
Et tanti quondam iussa timete Ducis.
Nec facite ut populum cum venerit ille rebellen
Cernat, et ad leges pectora surda novas.
Tempus enim veniet cum spreti nominis ultor
Supplicio sontes puniet ipse gravi.
Et fretus patriae divino numine dextrae
Proteret obtutu corda superba suo.
Hei mihi, quas caedes, quot corpora strata videbo?
Qualia tum fuso prata cruore fluent?
Cum fera contundet tumidorum praelia regum,
Et premet obstantum vindice tela manu.
Altaque suspendens superatis hostibus arma
Virtutis ponet clara trophaea suae.
Nam licet aerumnas hominum perferre iubetur,
Atque idem nostrae fata subire necis.
Hunc tamen ad superos devicta morte reducet,
Et regum summo ponet honore Pater.
Huius et arbitrio leges vitaeque necisque
Stabunt, hic Dominus totius orbis erit.

ALme parens rerum toto te corde canemus,
Et dabimus laudis carmina plena tuae.
Blanda tibi resonent omni praeconia parte,
Per fora, per taciti limina sancta gregis.
Certa tuae siquidem dextrae, atque immensa potestas,
Miraque virtutis cernimus acta tuae.
De numero quorum nihil est, quoniam undique totum
Praecellit reliquis arte, decore, modo.
Et breviter, Domini sunt ornamenta labores,
Et summe quidquid condidit ille, decet.
Fecit enim sanctae nobiscum foedera legis,
Et stabilem pactis iussit adesse fidem.
Gratiaque illius terras manifesta per omnes,
Rebus quae verbo dixerat ille probat.
Humanae genitor stirpis, placidusque redemptor
Omnia pacifica temperat ille manu.
Ille piis amnis fecunda alimenta ministrat,
Et largas homini donat, et auget opes.
Iuratique memor servavit foedera pacti,
Foedera per nullos interitura dies.
Cum sua dilectae patefecit robora genti,
Atque hominum solo numine fregit opes.
Laetaque promissae terrae dedit arua tenenda
Depulsis populo gentibus inde suo.
Mansura siquidem firmat Pater omnia lege,
Nil huius tacitae foedera fraudis habent.
Nec temere illius quisquam mandata neglexit,
Pro meritis reddit praemia cuique suis.
Omnia sed stabunt promissae verba salutis,
Dum stabunt alto sidera clara polo.
Puniceos dum pulchra vehet Tytonia currus,
Et reget instabiles roscida luna vias.
Quare idem populo solacia mittet egenti,
Et captiva sua corda levabit ope.
Regnaque fundabit longos promissa per annos,
Et regem supera mittet ab arce novum.
Sanctum cuius erit, nullique effabile, nomen,
Percutitque sui milia multa metu.
Talem igitur placido poteris cognoscere vultu,
Si Domini vero iussa timore coles.
unicaque ista quidem multos doctrina beabit,
Dum tamen haec moniti non negligenter agent.
Virtutum Domini manet incluta fama per aevum,
Non illa quidquam maius hic orbis habet.

DIuinum superi nomen celebrate parentis
Omnes quos gravibus sors premit atra malis.
Nec cessate Deo praeconia dicere laudum,
Tempora dum caelum, dum reget hora diem.
Sed quam lata patent magni confinia mundi,
Inter fulgentis solis utramque viam.
Aeternum Domini canite et memorabile numen,
Atque sub extremi sidera ferte poli.
Nam quis adhuc toto Domino par extat in orbe,
Aut saltem dici proximus esse potest?
Cuius et exterret gentes immensa potestas,
Quaeque colunt terras, aequora quaeque colunt.
Gloriaque astriferi transcendit culmina caeli,
Clara magis curru lucide Phoebe tuo.
Atque sedens alti super ipse volumina mundi,
Ulterius sensu quam penetrare licet.
Et tamen ex illa mortales respicit arce,
Atque hominum affectas inde tuetur opes.
Erigit afflictos, et de squallore situque
Allevat oppressos, auxilioque iuvat.
Et quos dira fames quondam aut immanis egestas
Moenibus et patria destituere sua.
His inter natos et dulcia pignora vitae
Laeticia donat prosperiore frui.
Nec sinit ut saevis penitus fortuna procellis
Obruat, aduersis pectora fessa malis.
Sed tandem solidae praebendo gaudia pacis,
Cum populis regni collocat ipse sui.

QUa patet extremum tellus habitata per axem,
Quaque per immensi littora vasta maris.
Aetherii laudem populi celebrate Tonantis,
Gloriaque in toto personet orbe Dei.
Qualis enim nostros venit miseratus ab alto
Casus? quam patria nos pietate fovet?
Qui nos e mediis scelerati sordibus aevi
Sublatos regno collocat ipse suo.
Et quos infelix tenebrosi poena manebit
Carceris, et Stygiae vincula dura necis:
Hos ille asseruit caelo, superumque beatis
Sedibus aeternum vivere posse dedit.
Pactaque dum praestat Patribus promissa vetustis,
Mutavit placida tristia pace mala.
Neu foret ulla sui posthac dubitatio verbi,
Atque eadem dictis esset ubique fides.
Quare agite aetherium populi celebrate parentem,
Et resonet toto nomen in orbe Dei.

ARdua qui sanctae sequitur vestigia legis,
Foederaque aeterni discit, amatque Dei:
Altaque divini seruat praecepta parentis,
Et puro vivit corde, beatus erit.
Ac mala nulla trahent illum consortia, donec,
Tradita sincero pectore iussa colet.
Almus enim genitor caelo demisit ab alto,
Praecepitque animis ista tenenda piis .
Ah tua sinistro genitor vestigia gressu
Consequar, et placidus pectora nostra regas
Foedera, stat nullis mens mea victa malis.
At dum certa tuae cognoscam verba salutis,
Sublimi referam nomina laude tua.
Atque tuis numquam revocabo pectora iussis,
Tu modo labentis dirige vela ratis.
Barbara quo iuvenum mitescant pectora cultus
Si genitor verbum corrigat illa tuum.
Blanda meo semper tua cordi iussa putavi,
Quae mihi si liceat discere saluus ero.
Baiulat et secum circum tua condita iussa
Fert animis, poenas dum timet ille tuas.
Balsama ceu corpus, sic tu quoque pectora sanas.
Dum modo placatus nos tua iura doces.
Balba licet nostra est, resonat tamen omnia, lingua,
Eloquii, genitor, verba sacrata tui:
Brachiaque ut cunctas mea complectantur in orbe
Divitias, animus plus amat illa meus.
Barbitus et citharae, et quidquid mea plectra movebunt,
Te canet, atque tuas conditor alme vias.
Basiaque ipsa tuae mihi sunt promissa salutis,
Pectore quae memori nocte dieque colam.
Certa mihi redeant placidae fac tempora pacis,
Iussaque seruabo conditor alme tua.
Cernere daque oculis dempta caligine nostris,
Et videant legis foedera mira novae.
Cingor ab ignotis peregrini gentibus orbis,
Neu mihi praecepti subtrahe verba tui.
Certat enim desiderio, et mens aegra fatiscit,
Iudiciis inhiat dum sine fine tuis.
Ceratis autem quos gloria subuehit alis,
Odisti ut pereant qui tua iussa negant.
Cedant ergo, tuas quoniam custodio leges,
Qui mea suffundi corda pudore volunt.
Centimanum quoque enim contra me turba Gigantum
Ecce ruit, veras dum sequor ipse vias.
Cetera dura tamen vincunt tua mollia iussa,
His ego delitiis , consiliisque fruor.
Da Pater ut possim caelesti vivere verbo,
Namque anima in cinerem vertitur ecce mea.
Debilis audisti quam sit mea vita fatentem,
Ergo tuae fac nos ire salutis iter.
Duc mea quo rectos agnoscant pectora gressus,
Et tua sublimi nomina laude canam.
Deficit extremo mea mens liquefacta dolore,
Hinc verbo, et vivet, sancte, medere tuo.
Destrue quae rectos vertunt mendacia sensus.
Per verbumque animae tu miserere meae.
Decrevi nam vera tuae cognoscere legis
Iudicia, et iussu stabo, cadamque tuo.
Divinae quaeram, dum, vivo, foedera pacis,
Tu me confundi, conditor alme, veta.
Debitaque insistam iussi vestigia cursus,
Nam mea tu reficis pectora laeticia .
Ede Pater quae sit mandatae semita legis,
Hanc volo per noctem carpere, perque diem.
Elue quae mentis confundunt lumina sordes,
Et tua sincero pectore iussa colam.
Et mea corda doce, quoniam est ea nostra voluptas
unica, quae vitae sit via recta piae.
Effice divitias ne quaerant nostra dolosas
Pectora, sed sanctae munera legis ament.
Et rege ne spectent oculos terrestria nostros
Gaudia, sed vitam quam dabis ipse tuis.
Elabique vetes seruis tua munera, sed te
Et tua cum recto iussa timore colant.
Exime de medio nostrae ludibria vitae,
Namque tuis cedunt omnia iudiciis .
En mea sermonum retinet spes corda tuorum,
Vivifica verbo me Pater alme tuo.
Fac Pater ut videam venturae dona salutis,
Gaudebuntque nova pectora pace mea.
Falsaque confundam tumidae mendacia linguae,
Quippe tuae fretus spe bonitatis ago.
Fida sed haud umquam nostro Pater aufer ab ore,
Eloquia, haec animos spes alit una meos.
Firmaque sacratae seruabo foedera legis,
Ulla revertentes dum reget hora dies.
Fortis et amotis soluam mea pectora curis.
Nam praeter leges nil moror ipse tuas.
Foederaque altorum tua, sancte, per atria regum,
Eloquar, et monitus absque pavore tuos.
Fulcit enim una meos haec consolatio sensus.
Scilicet aeterni quod colo iussa Patris.
Fecundisque manus attollens legibus ambas,
Scrutabor vitae condita pacta novae.
Gaudeam ut eventu enitor fac optime verbi,
Cuius spe seruus statque manetque tuus.
Gratia nam dubiis haec nos beat unica rebus,
Atque salus vitae sunt tua dicta meae.
Grandiloqui mea vota solent ridere Tyranni,
Nec tamen a monitis retrahor ipse tuis.
Grata sed aeterno consolor pectora verbo,
Et mihi fortunae spes venit inde novae.
Grandi soluuntur nostri formidine sensus,
Cum tua contemni foedera cerno Pater.
Gentis enim externae dum vivo extorris in orbe,
Delitiae verbi sunt mihi iussa tui.
Gnaviter usque tuas animoque recenseo leges,
Et tua nocte meum nomina pectus agunt;
Gloriaque ista mea est, aeterni quippe parentis
Condita sincero foedera mente colo.
Haec mihi semper erit pars debita, foedera sacrae
Scilicet ut casto pectore legis amem.
Horreo cum vitae specto discrimina, vultus
Imploroque tuos, ah miserere Pater.
Hausi oculis nostrae quam sit spes irrita vitae,
Convertique pedes ad tua sacra meos.
Haud passusque moram, properavi atque omnia feci,
Ut possim leges ipse tenere tuas.
Hei mihi quas praedas de nobis impius egit,
Ipse tamen verbi sum memor usque tui.
Horaque dum mediam discernit frigida noctem,
Iudiciis refero carmina grata tuis.
Hisque libet populis sociusque comesque videri,
Qui tua sincero pectore verba gerunt.
Hesperios inter bonitas tua, et inter Eoos
Nota est, summe Pater me tua iussa doce.
Irrita dicta cadunt numquam tua sancte creator,
Nam famulo fulsit gratia larga tuo.
Indue iudicio, et recto mea pectora cultu,
Namque fidem verbis credimus esse tuis.
Ipse meos animos dum tollo, devius ibam,
Nunc humilis veram cerno, coloque viam.
Imbue nostra tua languentia pectora lege,
Nam bonus es genitor, ac bene cuncta facis.
Impia saepe sua tentat me abducere fraude
Turba, sed a recta non trahor ipse via.
Incrassata gerunt alii ut pinguedine corda,
At me iudicii spes alit una tui.
Ite alio tumidi, deiectas gratia mentes
Haec beat, ut discant foedera sancta Patris.
Innumeris auri potior mihi sermo talentis
Qui venit aeterni factus ab ore Dei.
Iudicium sanctae fac me cognoscere legis,
Namque opus ecce manus sum, Pater alme, tuae.
Iam scio gaudebunt quotquot tua iussa verentur,
Quod feror in verbo spem posuisse tuo.
Iusta equidemque sunt genitor tua foedera novi,
Quodque humilem vera me facis esse fide.
Iuxta hanc facta tuo modo quae promissio servo est,
Soletur bonitas pectora nostra tua.
Iucundasque tuas quoniam mihi iudico leges,
Recreet haec vitam gratia larga meam.
Iure suo ut pereant tumidi, qui crimine falso
Me vexant, monitus dum sequor ipse tuos.
Iactent inque meos iusti sua lumina casus,
Teque tuis coram semper adesse sciant.
Iugiter aeternas mea voluite pectora leges,
Non mihi confundat conscius ora pudor.
Corda tuae genitor tabescunt nostra salutis
Spe, quoniam verbi munere fido tui.
Constantique vident ad te mea lumina visu,
Atque tua, dicunt, quando levemur ope.
Corrugatus eo, pellis velut arida fumo,
Et tamen eloquii sum memor usque tui.
Conditaque exegi tot acerbae tempora vitae,
Securus noster cum tamen hostis agit.
Componitque mihi laqueos, fraudemque superbus,
Ultra praecepti iura, modumque tui.
Cuncta etenim tua iusta manent praecepta per aevum,
Ergo mihi iniuste haec qui fero perfer opem.
Consumpsere mei quantum est quod vivit in orbe
Hostes, at legem persequor ipse tuam.
Conditor alme, tui veniat mihi gratia vultus,
Pactaque seruabo tempus in omne tua.
Lucida dum claro fulgebunt sidera caelo,
Divini stabunt iussa verenda Patris.
Laetaque florebit, ceu floret condita verbo
Terra tuo, genitor, tempus in omne fides.
Latus enim mundus tibi seruit, et omnia cedunt,
Arbitrio ex omni subdita parte tuo.
Languida nostra gravi periissent corda dolore,
Ni tuus haec placida sermo levaret ope.
Lapsa igitur per te quia pectora nostra resurgunt,
Hinc tua perpetuo iussa tenore colam.
Largire ipse modo auxilium, famulumque tuere,
Qui, genitor, tuus est, ac tua iussa facit.
Legis enim ipse tuae dum quaero foedera, tendunt
Insidias hostes vitae, animaeque meae.
Longa tamen numquam quod vis, scio, perstitit ulla,
Mandati sed enim stat via lata tui.
Maius in hoc habeo quod amem nihil orbe, creator
Lege tua, hanc noctu persequor, atque die.
Me siquidem ipsa sui nullo dum fine recordor,
Hostibus invictum perficit esse meis.
Multa meis soleo melius sentire magistris,
Atque bona grandes vincere mente viros.
Maxima dum sacrae cura est mihi, et unica, legis.
Ceteraque eloquiis post puto habenda tuis.
Munera tanta tui nam dum custodio verbi,
Gressus obseruo sedulus usque tuos.
Mandatique via, nec latum abscedo per unguem
Ipse tui, cursus nam regit illa meos.
Mellaque ceu mulcent hominum dulcore palata,
Sic animi sensus recreat illa pii.
Mente odi tota consortia prava malorum,
Nam lex prudentes nos facit esse Dei.
Non secus atque regunt nocturnos lumina gressus,
Sic tuus est pedibus sermo lucerna meis.
Nomine quae vovi certo facienda, tenebo,
Iusticiamque tuam, iudiciumque sequar.
Nunc tamen in toto nihil est me vilius orbe,
Vivifica verbo me, Pater alme, tuo.
Neu mea reicias turbatae verba querelae,
Sed sine quo discam quae tibi, sancte, placent:
Namque etiam in medio saevae discrimine vitae,
Praecepti, genitor, sum memor ipse tui.
Nec mala dum tendunt inimici vincula nobis,
A recta quoquam devius erro via.
Nostra sed aeterni patrimonia verba parentis
Semper erunt, animae delitium que meae.
Nullaque propositum mutabunt tempora nostrum,
Sed sequar imperium quo vocat usque tuum.
Odi vesana qui turbant omnia mente,
Pura equidem legis diligo sensa tuae.
Omnis et in sacro mea stat fiducia iussu,
Hoc scutum vitae praesidiumque meae est.
Ocyus a nobis gressus auferte maligni,
Praeceptum Domini nam sequor ipse Dei.
O tua si reddant, genitor, mihi verba salutem,
Nec spe confundi pectora nostra sinas,
Ostende ex alto dextram, vultusque serenos,
Et vivam, et pacti foedus amabo novi.
Obteris ipse tua quicumque a lege recedunt,
Ut qui plena mala pectora fraude gerunt:
Oppressosque levi pedibus pro puluere linquis,
Quare iudiciis pareo rite tuis.
Oraque prae gelida vix tum formidine tollo,
Praecepti quoties cogito iussa tui.
Puro sancte tuam genitor colo pectore legem,
A falsa prohibe nomina labe mea.
Praesidiisque tuis dextraque tuere iacentem,
Nec spolium saevis hostibus ire sine.
Pene tui longa spe lumina nostra fatiscunt,
Auxilium sperant dum sine fine tuum.
Porrige de celso dextram Pater, et tua iussa
Quo sint, erudias me, per agenda modo.
Prudentemque tuum fac seruum, animique fidelem,
Legis ut agnoscam iura tenenda tuae.
Postulat, ecce dies, quae tam mala saepe recurrit,
Ut tua defendas vindice iussa manu.
Propterea summi praestabo foedera Patris,
Haecque Arabum regnis anteputata colam:
Persequar, et quidquid legum est ubique tuarum,
Namque vias odi turba prophana tuas.
Quam tua mira Pater populis promissa videntur,
At tamen haec animus spectat, amatque meus.
Quanta tuo nobis paritur sapientia verbo?
Quae mentes hominum format alitque rudes.
Qualis et ipse meos ad te Pater erigo vultus,
Quo potiar tanti muneris auxilio.
Quare age quos patrio miseratus respicis ore,
Me quoque de famulis quemlibet esse sine.
Quaque meos versum tendam, tu dirige gressus,
Nec sine deceptum fraude perire mala.
Quaerentemque probris turbam me abducere falsis
Dissipa, et intentus legibus ibo tuis.
Quassatasque tuo res aspice lumine nostras,
Et tua cognoscam foedera iudicii.
Quo mihi sollicito tentantur corda dolore,
Dum precium verbi cerno iacere tui.
Rectus es o magni facilis regnator Olympi,
Rectaque iudicii stat via tota tui.
Res, sola, ante omnes tu praecipis esse tuarum
Legum perpetua iussa colenda fide.
Rursus ego immensi pereo inter damna doloris,
Hostes contemnunt dum tua iussa mei.
Resplendet tua sic, purgatum ut in ignibus aurum,
Lex, genitor, seruis semper amanda tuis.
Rara igitur nostro superest de nomine fama,
Praecepti soleo dum memor esse tui
Restabunt tamen aeternos tua dicta per annos,
Franget et humanos lex tua vera dolos.
Raptus et in saevos patiar licet omnia fluctus,
Me tamen eloquii spes alet una tui.
Regnaque dum caeli stabunt, tua verba manebunt,
Quae vivam saluus si, Pater alme, sciam.
Surge Pater, totoque exaudi corde vocantem,
Praecepti ut possim iussa tenere tui.
Saluum de medio fac me discrimine rerum,
Dictaque seruabo tempus in omne tua.
Sive etenim seram clausere crepuscula lucem,
Spes animum verbi detinet una tui.
Seu iungit roseos redient aurora iugales,
Exercet sermo pectora nostra tuus.
Sollicitas igitur voces miserare precantis,
Et mihi vivificae redde salutis opem.
Stant prope ceruici qui nectunt vincula nostrae,
Longe a iudiciis turba remota tuis.
Sed neque tu genitor procul es, placidoque iacentes
Erigis auxilio, et lex tua vera manet.
Semper enim ipse tuae sic novi foedera legis,
Ut quae non ulla stent moritura die.
Te sine commoneant nostrae ludibria vitae,
Et tua seruantem iussa tuere Pater.
Tute patrocinium labentis suscipe causae,
Et veniat per te reddita vita mihi.
Turpis enim absque omni iacet impia turba salute,
Dum te contemnit, nec tua iussa colit.
Terra tuae, genitor, plena est bonitatis, et aether.
Nostra age praesidio suscipe fata tuo.
Tot licet insidias tendit gens impia nobis,
Deserui legem non tamen ipse tuam.
Torqueor immo magis mentes cum specto prophanas ,
Qui tua non ullo verba timore colunt.
Tanta igitur legum cum sit mihi cura tuarum,
Verbo me differs vivificare tuo?
Tota tui siquidem summa haec, atque unica verbi est,
Verum ut perpetuos sit, maneatque dies.
Undique et immerito vis me premit arcta potentum,
Et tamen eloquii foedera seruo tui.
Utque solet spoliis qui gaudet onustus opimis,
Sic Pater ex verbo gaudeo sancte tuo.
Ultro mendaces quoniam detestor, et odi,
Solaque iudicii diligo verba tui.
Una dies igitur laudum septena tuarum
Dona capit, leges hoc meruere tuae.
Uti quae placide faciunt hos tempore pacis,
Quicumque a recta non abiere via.
Ullaque dispeream, placide si vivere possum,
Quae non spe verbi tempora duco tui.
Urget enim desiderium, et pia cura tuarum
Legum, quas puro semper amore colo.
unica meque tui tenet obseruatio verbi,
Solus qui recte, qui male facta vides.
Vultus ante tuos veniat mea, sancte, querela
Conditor, ah verbi vim mihi trade tui.
Votaque commoneant animae tua pectora nostrae,
Et mea iudicio protege facta tuo.
Voce mea laudum praeconia plena tuarum
Cantabo, si quae sit via recta, sciam.
Verbaque sublimes fundam ferientia caelos,
Nam tua iusticiae foedera pondus habent.
Vertice ab excelso placida modo protege dextra
Quem spes eloquii sustinet una tui.
Venturam siquidem, Pater optime, spero saluten,
Solaque delitiae sunt tua dicta meae.
Vivat age, et merita celebret tua nomina laude
Mens mea, iudicii tuta favore tui.
Vere equidem solis erro velut agnus in hortis,
Praecepti memorem suscipe sancte tui.

QUI sua caelesti commisit vota parenti,
Fixit et in summo spemque fidemque Deo,
Non illi tumidis fortuna inimica procellis,
Non vires hominum, non nocuere minae.
Sed velut immoto stant vertice clara Sionis
Castra, nec ullius vim timuere Noti.
Sic stabunt Domini quorum fiducia mentes
Erigit, et dextrae spes fovet alma piae.
Aspice quae clarum caelo caput extulit urbem,
Quae gaudet Solymi nomine sancta Ducis.
Quam bene munita est, quali circumdata muro,
Tutaque quam multo moenia colle gerit.
Hanc Dominus placidi tutatur numine vultus,
Et populum patria protegit ipse manu.
Nam neque iustorum terrebit corda Tyranni
Vis, aut innocuos impia sceptra prement.
Nec pia supplicio pendebunt pectora diro,
Aut poenas quales qui meruere luent.
Dum modo non vano mundi retinentur amore,
Peruersis animos adiciuntque viis .
Quo metuant iusti, quantumvis laeta malorum
Sors erit, iniustis iungere corda viris.
Nec rerum placidis capti successibus, iram
Accersant in se, telaque certa Dei.
Nam Pater omnipotens seruabit pectora iusta,
Omniaque his faciet, quae bene facta iuvant.
At qui diverso declinant tramite gressus,
Et vana hominum sponte sequuntur opes:
Non illis vitae cursum, non facta secundat,
Non illis ulla tempora pace regit.
Perfida sed diro condemnat corda timore,
Impiaque aeterna pectora nocte premit.
O genus Israel summo confide tonanti,
Et venient rebus tempora laeta tuis.

DIC age divinas Israel carmine laudes,
Et dic a puero talia multa tuli.
Tristia multa tuli teneris mox natus ab annis,
Et stat adhuc nullis mens mea victa malis.
Sed quaecumque struunt inimici vincula nobis,
Tempus ad hoc capiti nil nocuere meo.
Illi saeva quidem discrimina saepe minantur,
Intenduntque animis retia mille piis .
Ac velut impresso proscindit vomere terram,
Et late innocuam sulcat arator humum.
Sic tacite nostrum perarantes vulnere tergum,
Deducunt sulcis iugera multa suis.
At Dominus iustus vires disiecit iniquas,
Rupit et impositi vincula vana iugi.
Ah pereant omnes, meritoque pudore rubescant,
Inque dies recidant longius, inque dies.
Qui tua sancta Sion oderunt fata, tuumque
Nobile pro nihilo nomen habere solent.
Atque iidem modica vanescant temporis hora,
Et subito expertes omnis honoris eant.
Non secus ac summis nascentia gramina tectis,
Ultro quae nulla falce resecta cadunt.
unde leves numquam potuit complere maniplos,
Horrea qui foenum condit in alta novum.
Nec sit qui veniens vicinis hospes in agris,
Ulla iuvet vestrum gratia, dicat, opus.
Invocet aut Domini peragendis munia rebus,
Aut coeptis optet prospera fata viis.
Sed fera supplicio dependant facta carentes
Praesidioque hominum, praesidioque Dei.

HAS miser ex imis ad te Pater alme tenebris
Mitto sollicitas ore gemente preces.
Aspice qui curas hominum, casusque levare,
Et fessis praesens rebus adesse soles.
Et te si qua movet vocis querimonia nostrae,
Exaudi lacrimis verba liquata meis.
Nam neque confugii locus, aut spes ulla relicta est,
Nec quo se referant lumina nostra vident.
Sed velut obscurae pressus caligine noctis
Erro, nec est virtus roboris ulla mei.
Nec, nisi larga tuae veniat clementia dextrae,
Auxilium totus, quod ferat, orbis habet.
Sive etenim nostrae censebis crimina vitae,
Crimina quo tolli iudice nostra queant?
Sive voles merita damnatum plectere poena,
Quo tua nunc supplex divinae numina mentis
Imploro, dextrae praesidiumque tuae.
Namque soles omnes tu solus tollere clades,
Et facilem dubiis addere rebus opem.
Nec sinis ut nostrae valeant magis horrida vitae
Crimina, quam vultus gratia larga tui.
Scilicet ut videant omnes Patremque Deumque,
Et tua perpetua nomina laude colant.
Assiduis igitur sperent mea pectora votis,
Atque animos Domini spes alat una meos.
Verbaque turbatae referant solacia menti,
Qualia divino protulit ore Pater.
Haec mihi seu veniet, seu clarus Apollo recedet,
Quae faciat curas, cura sit una, meas.
Incluta dilecti Domino domus Israelis
Fessa creatori pectora trade Deo.
Qui tibi laeta dabit mutata tempora sorte,
Et referet pacis munera grata bonae.
Et mala depellet, quae te modo plurima laedunt,
Et veniet coeptis aura secunda tuis.
Solus enim fessas hominum res excipit ille,
Aegraque multiplici pectora sanat ope.

LAnguidaque placido solaris pectora vultu
Aspicias oculis me Pater alme tuis.
Nam neque sublimes agitant mea pectora curae,
Ardua nec sensus cogitat ulla meus.
Nec mea se tollunt odioso lumina fastu,
Ultra quam vires, fataque nostra sinunt.
Sed iaceo supplex animo deiectus egeno,
Vix tenuis magni puluis, et umbra soli.
Expectoque leni dum sors affulgeat aura,
Et Domini veniat gratia larga mihi.
Nec me divitiae, nec me terrena potestas,
Nec toga purpureo tincta cruore iuvat.
Qualia mirantur quorum fiducia mundo,
Et spes humana nititur omnis ope.
Sed velut ad gremium matris se colligit infans,
Ubere quem nuper depulit illa suo.
Atque sitim lacrimis testando, alimenta reposcit,
Et solitam maesta voce precatur opem.
Sic tua perpetuis deposco fletibus ora,
Auxilium spero dum, Pater alme, tuum.
Hoc precor, hoc unum maestae solacia menti
Afferet, atque animae robora vera meae.
O genus Isacidae, Domini dilecta propago,
Ne tibi spes ullo concidat ista metu.
Sed Dominum totis expecta viribus, usque
Sidera dum caelum, dum mare pascet aquas.

OMnipotens genitor rerum cui summa potestas,
Quas vel habet tellus, quas vel Olympus habet.
Sis memor Isaidae post tempora tanta parentis,
Quo mala vix alter, damnaque plura tulit.
Dum sequitur iussas a te, Pater optime, leges,
Mandatique vias itque docetque tui.
Scis etenim tecum quae quondam foedera iunxit,
Qualia promisit pacta tenenda Deo.
Atria, cum dixit, numquam spectabo meorum,
Aut nostrae cernam limina nota domus.
Lumina nec placidam capiant mea fessa quietem,
Aut thalami tangam mollia strata mei.
Donec quae placeant Domino tentoria nostro
Inveniam, et forti debita templa Deo.
At modo in Ephratis audita est fama, repertum
Quae talem Domino diceret esse locum.
Et nos frondoso Libani sub vertice montis
Hanc fidem, genitor, vidimus, ecce, tuam.
Et nunc subnixi cellas intrabimus altas,
Ante tuos dabimus votaque nostra pedes.
Quare age, tanta bona subeas habitacula pace,
Et tege praesidiis haec nova templa tuis.
Atque tuam exalta placido sub limine dextram,
Haecque tuos currus haec gerat arma domus.
Hic nova iusticiae faciat tibi vota sacerdos,
Et cadat ante aras hostia viva tuas.
Hic nova laeticiae carpant quoque munera sancti,
Et ducant animae gaudia vera piae.
Tu modo promissi ne mutes foedera Christi ,
Neve trahas regni tempora sera novi.
Per tua Davidem qui numquam iussa neglexit,
Per si quid placitum hic quod tibi fecit erat.
Sed tua lata semel maneat sententia, donec
Euentus videat spes rata facta suos.
Haec etenim genitor iuratus foedera quondam
Diceris Isaidae certa dedisse patri.
Nata tuo veniet (dixisti) sanguine proles,
Cui solium regni, cui tua sceptra dabo.
Qui patriis totum pacabit legibus orbem,
Ponet et in celsa castra Sione sua.
Hinc tua posteritas si foedera nostra tenebit,
Nec colet externos, numina vana, Deos.
Et tua posteritas, et qui nascentur ab illa,
Accipient regni sceptra gerenda tui.
Hisque ego nec metam rerum, neque tempora pono,
Haec eadem series unaque semper erit.
Nam magis umbrosa placuit mihi nulla Sione.
Nec sedes animo gratior ulla meo est.
Hanc ego delegi, hanc omnes habitabo per annos,
Dum repetent cursus sidera clara suos.
Hinc ego fecundae donabo tempora messis,
Annua spumanti praelaque plena mero.
Hic mihi pro parta facient nova sacra salute,
Et peragent sancti gaudia laeta viri.
Hic pia Davidis florebunt regna beati,
Eriget hic cornu roboris ille sui.
Et novus incipiet toto inclarescere mundo,
Qui sedeat regni Christus in arce mei.
Cuius ego multis superatos cladibus hostes,
Contundam, et tenebris arma virosque premam.
Solus ut aeterno per saecula cuncta gubernet
Imperio, et fines nesciat ipse suos.

OPtima cunctarum longe est concordia rerum,
Quae parit innumeris gaudia mista bonis
Namque velut Solymis redolent nascentia terris
Atque salutifero balsama rore fluunt.
Balsama quae sacro stillant Aaronis ab ore,
Atque replent totum corpus odore senis.
Aut velut arentes reficit ros humidus agros,
Excelsa Libani si quis ab arce venit.
Lethali quoties exurit Sirius aestu
Campos, et flammis proterit arua suis.
Sic hominum tenues reparat concordia vires,
Et secum multis commoda rebus agit.
Nam Pater ex alto qui caeli vertice regnat,
Qui tenet imperio cuncta creata suo.
Diligit e cunctis, placidoque favore tuetur,
Mutua quos pacis iunxit amore fides.
Illis ex alto fortunam praebet Olympo,
Et cumulat multa prosperitate domum.
Illis et natos, et pignora cara nepotum
Multaque magnarum gaudia donat opum.
Et regit eventus, et cursus dirigit omnes,
Et mala depellit numine cuncta suo.
Dum placidam vitae contingant tempora metam,
Et veniat sero grata senecta pede.

Omnibus humanis praestat concordia rebus,
Dulcius hac nihil est, utiliusque nihil.
Nec magis ambrosio quondam liquentia melle,
Spirant Inda tui Balsama cara soli:
Balsama Levidae quae summo vertice patris
Manant, et suavi membra liquore rigant.
Aut etiam arentes urit cum Sirius agros,
Et longa pereunt languida prata siti.
Gratior e celsa Libani ros funditur arce,
Qui reparet pluvia gramina fessa sua.
Quam felix hominum aspirat concordia rebus,
Et male quassatas fulcit et auget opes.
Summus enim liquidi qui caeli regna gubernat,
Qui regit et terras, et freta longa Pater,
Respicit ex alto concordes aethere mentes,
Et iunctas firma pacis amicitia.
His largitur opes, et longae tempora vitae,
Auget et optata posteritate domum.
His dulces uvas, et laetas praebet aristas,
Et quodcumque boni commoda pacis habent.