Quando ruinosis stabant circundata muris
Oppida, nec praeceps fossa nec agger erat:
Inclita tum belli Germania laude vigebas,
Hoste tibi nullos incutiente metus.
At postquam fossis nunc es munita profundis,
Aggeribusque urbes vallat arena tuas:
Nunc virtute cares, nunc supplex porrigis ultro
Omnibus imbelles hostibus ipsa manus.
Grandia nimirum timidos quod cornua ceruos,
Hoc tua te fossis moenia cincta iuvant.

Quam sit Marte ferox belloque Philostratus acer,
Picta Cupidinibus, quae gerit, arma docent.

Regia visurus longinquae moenia Vilnae,
Sic eo, retrogradus cancer ut ire solet.

Conflixere duae volucres Iovis: Utraque rostro,
Utraque vulnificis unguibus acris erat:
Altera Misniacae custos Mavortia gentis,
Altera Marchiacae fortis alumna domus:
Ambae animis, pennisque pares rutilantibus ambae:
Haec minii fulgens, Illa colore croci.
Corpore lassa suo tandem defessaque pennis
Succubuit, qua se Marchia iactat, avis,
Ac tamen evasit: Terrae Misneidos ales
Occubuit, plagis exanimata suis.
Altera sic pennas, sic perdidit altera vitam:
Quae facta est, neutri pugna secunda fuit.