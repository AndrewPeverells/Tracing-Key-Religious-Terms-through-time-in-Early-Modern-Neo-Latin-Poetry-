REX IACOBE , Pater patriae; de sanguine Regum
Qui natus es Britannico ;
Scotia quem columen felix et Hybernia Regem
Herumque praedicat maris;
Cuius in augusto sapientia pectore floret;
En genibus supplex flexis Westonia dextram
Tibi osculatur Anglica :
Et tibi gratatur dignos, quos nuper honores
Caelestis indulsit Trias.
Haec Te etenim Regni solio dignatur eburno
Suffragiorum calculis.
Te sors et iustis successio debita votis,
Regem salutat Anglicum .
Fallor? an aequoreis, ob honores laetior, undis
Neptunus exserit caput?
Ecce per immensum Nymphae Oceanitides aequor
Choros ovantes integrant!
Conscia laetitiae tellus applaudit; et ortu
Sol laetiore prominet.
Si mare, si tellus, si Caeli sidera tantum
Sollemnibus praestant tuis:
Quid facere humanas par est in carmine mentes?
Tuique Regni subditos?
Nostra puto, quae sunt communia gaudia Regni:
Nobis iisdem fas frui.
Nam licet a Patriis procul absim dissita terris
Hic in Bohemiae sinu:
Caesar ubi placidas RUDOLPHUS flectit habenas
Me tamen haec urget natali commoda terrae
Mens grata gratari melo .
Gratabor quantum potero: te sospite sospes
Sit Anglicani gens soli:
Sit secura mali, dulcem, te Rege, quietem
Suis agat sub legibus.
Gallia mellifluam, nec non Hispania pacem
Et Belgium tecum colat.
Mars procul inde, procul! coeant in foedera tecum
Sub sole utroque Principes.
Ut pia relligio, ut themis , et bona publica fidis
Sint sarta tectaque incolis.
Ut sincera fides, animi et constantia nullo
Subacta, duret robore.
Audiat hoc, totumque memor mea vota per orbem
Gens Christiana comprobet.
Vive diu felix, o Rex, et perge vocari
Pater benignus Patriae.

Aurea non potui tuto transmittere, Virgo,
Quae potui, mitto, munera sacra tibi.
Quae si grata tuis fuerint, ut spero, Camenis :
Dic age, Dona placent talia: plura dabo.

ALtera quando fuit scripta haec tua littera nobis
Traditur, et matris, Virgo pudica, tuae.
Quod petitis, mittam, Venetam cum deferar Urbem:
Venditur in nostra materia illa minus:
Nunc rogo, depictam docili speciem arte decori
Quam subito vultus mitte, puella, tui.
Qu[u]m te non liceat tamen hanc spectare iuvabit:
Semper et ante oculos te feret ista meos.

Quo me, NYMPHA, tui plenum rapis illice MUSA ?
Quos vagus in montes, quae feror in nemora?
Iam mihi iam Boios videor perrumpere saltus;
Qua iacet ad Moldae flumina Praga vetus.
Caesareae modo mirari Spectacula Pompae;
WESTONIAM propter quae pretiosa mihi.
Gratia BALDHOVIO : siquidem illo Interprete primum
Doctrinae nobis copia facta tuae.
Tempore iam ex illo, postquam tua carmina legi;
Lectaque mi sensus haec rapuere meos.
Sueta suos, verum pectora et ora Venus .
Inter quae suaves nos demulsere Tabellae
Scriptaque diversis Littera temporibus.
Littera, mortalis quam non manus ulla videri
Pinxe , sed ipse Lepos, ipsa Sais poterat.
O suada, o, Nectar, o Melle fluentia dicta!
O talis veniat saepius hora mihi,
Consimilisque frequens vellat mihi Nuntius aurem!
Natali eveniet gratior ille meo.
Ergo (quod invidiam pariat Caelestibus ipsis)
Contigit huic dextrae pignora ferre tuae?
Hoc mihi contingat; quibus (o) quibus impiger alis
Evehar ad Templi limina celsa tui?
Quid credam? spem nempe idem mihi fecit opimam
Haud ingrata tibi haec Carmina nostra fore.
Quae si etiam responso aliquo dignabere (ut ipse
Praedicat) o Caeli Numina, quantus ero?
Quod si contigerit, Criticos nil deinde morabor,
WESTONIA tutus Vindice DOUSIADES .
Terra Batava vale: fieri iam Boius opto;
Talis dum BOIAE compede vinctus ovem.
Improbulis nimis (ah) Votis ignoscito virgo:
Ipse quis, aut ubi sim, vix meminisse lubet:
Dumque loquor tecum, videor iuvenescere rursus;
Oblitus senii, cum senioque mei.
Est aliquid magno peccare Auctore; Melissi
Haec facere exemplo nos quoque Vota iuvat.
Quid mihi cum Batavis , Lugdunensique Lyceo ?
WESTONIAE in Bavaros me rapit aura meae
At tu, o, perge Novem numeros augere sororum ;
Ingenioque ipsam te superare tuo.

Quis nam ita trux, vel tam rigidus Thrax ille, Parentem
Dote sua haud veritus qui viduare tuam;
Iam viduam ante viro; exstincto post vincula? plus sat
Ex alto (heu) fuerat quem cecidisse semel.
Deripere e summo Divos potuisset Olympo ,
Cuius mens tantum concipere ausa nefas.
Ille quidem haec ausus; sed non impune, malorum
Si tamen Ultorem credimus esse Deum ,
Me miserum; te suada ista, probitate fideque
Tot nixam, ac tantis nuper Amicitiis,
Immeritam, hei, poenas alienae pendere noxae?
Et dare KELLEAE materiam Invidiae?
Nescis (ah) nescis, quanto mihi ( IANA ) dolori
Calliopes fuerit iusta querela tuae.
Ingenium hocne aliquis; neos hoc quod Nectar inundet
Sustinet indigna condicione premi?
Quae potior Cyrrhae promet de fontibus haustus?
Aptior aut castis verba praeire choris?
Clarius Aonio cuius vox ibit ab antro?
Scitius aut Clarium pectine pellet ebur?
Ergo tibi fuerant cui tot modo commoda; praeter
(Heu) desiderium iam superesse nihil?
Nec tibi in adversis valuit succurrere Paean ,
Deque tribus vel de ter tribus ulla Soror ?
Ah lapis est cui non tua sint lamenta dolori,
Perlegat aut siccis qui tua verba genis.
Ipse lapis non sum, praesertim haec talia volvens,
Irato excutiant quae sua tela IOVI .
Nec mihi credibile est, quemquam reperirier istic,
Quem non ( JANA ) tuae comminuant lacrimae.
Quippe ita ni fiat, metus est fore ut ELISABETHAE
Unius exsistat Publica cura dolor.
Non tibi Maius opem, non stirps PISNITSA negabit,
Non qui de ROSEO stemmata MONTE trahit.
Iamque diem video; qua quae tibi Fiscus ademit,
Et Domui et fundis restituare tuis;
Caesare iam flexo: quid enim Clementius illo est!
Dum modo sic, semper Caesarianus ero.

Quae mihi BALDHOFI facunde, expensa tulisti
Carmina WESTONIAE nobile Vatis opus,
Indicia haec DOVSAE fuerint certissima, quanti
Censurae limam fecerit illa tuae.
Nunc super his quae sit sententia nostra, requiris?
Quid? nisi quod solitus dicere Fuscus erat;
Omnia plena DEO? quid enim, rogo, cultius istis?
AEstimet hinc DOUSAE saecula Posteritas.
AEstimet et dicat: Uni huic assurgite Vates:
Doctior in terris nulla puella fuit.

Quod tam suave tibi Permessi afflaverit aura
Desino mirari WESTONIS aura fuit.

BALDHOVI , cuius studio prodivit in auras
WESTONIAE tersum pumice Vatis opus,
Westoniae , cui casta Venus , cui docta Minerva
It comes, et Tyrios Gloria picta sinus
Hancne tuis etiam vacuas dare cantibus aures,
Teque subinde suis visere Epistoliis?
Felix sorte tua, cui coram audire loquentem
Contigit, ac tantae lumina nosse Deae.
Rarum erat, Augustae retulisse Diplomata cerae,
Sertaque CAESAREA promeruisse manu.
Rarius, Elogio Vatis clarere Puellae,
Nogarola cui cedat, et Hippolyte :
Cuique ultro ipsa suos submittat Olympia Fasces,
Doctior haec, nec tam nobilis illa fuit.

Carmina quid valeant, Cilicum de gente Poeta
Testis erit, sanguis Agesilae tuus.
Cui postliminii non tantum facta potestas
Cum Patre, in Exilium quem comitatus erat.
Sed pro quoque operis versu statera severi
Heredi acceptum rettulit aureolum.
Qui tot ab Augusto pro Carminibus donatis
Antoninorum milia contulerit
Quid grave si MATRI sua, quae possederat ante
Praedia, Caesarea restituantur ope?
An si homini Cilici Caracalla a Principe facta est
Gratia, et ingenii nomine Honos habitus,
Induperatoris in Virgine Teutobritanna
RUDOLPHI Favor hic invidiosus erit?

Duc o volentem: nil hiemis, moror
Decembre frigus; ibimus, ibimus
Deducere hinc te prosequique
Herciniam ulterius parati
Per saxa et ignes; WESTONIDAE inclutos
Visuri honores, deque Britannicis
Pithus novae hausuri labellis
Ausonium bibula aure nectar.
Sat ampla merces haec mihi: Lauream
neque anteponam Caesaris huic bono.
At tu Imperator , confitenti hanc
Da veniam sine fraude Vati.
Tuoque ius hoc esse Clientulo,
AUGUSTE , Pulvinaria apud tua.
Permitte, ut hac in parte Nympha
ELISABETH pari Honore tecum
Nobis colatur; quae tibi compare
Virtute fulget; dum subito Enthei
Furoris aestu concitatos
Suada novos facit Angla Vates.
Experta testor Numina: nam simul
Afflatus aura WESTONIDIS fui;
Factum inde, ut intermissa Phoebo
Institerim reparare sacra, ac
Desueta pridem plectra resumere
Foro eierato etc.

DOUSA rogat, cui danda proco WESTONIA nuptum;
MUSA mihi causas, quod movet ille, dedit.
Nempe; quod Aonides numquam Paeana canebant,
Nemo, ipsis dotem qui numerasset, erat?
Discipulam ast socio se non dignata Magistro est
Musa olim nam vix ordia prima tulit.
Deficit illam igitur, quod perficit ista, Poetris
Nostra, melos Musae quae infit, et implet idem.
Quis dotem neget, et meritis nunc praemia rebus?
DOCTOREM merita est virgo MAGISTRA virum!

WESTONIN Nympham, decus Anglicarum
Alloquor paucis. Mea dicta Cygne
Perfer ad clarae populosa velox
Moenia Pragae .
Cum subit mentem tua summa, Virgo,
Indoles, doctrina, decensque Virtus,
Et probi mores, et amoena dulci
Carmina vena,
Par mihi Sapphus Genio videris,
Omnis aut ipsam superare Sappho
Arte Musea et numeris Latina
Voce sonoris.
Euge quid linguam memorem Britannam , Italamque et Teutonicam et Bohemam ?
Quam sones tu cumque diserta, pol ver-
nacula paret?
Si canas scite fidibus manuque
Nablium vertas duplici, putaris
Una de Musis , eadem vel ipsas
Vincere Musas .
Principes magni tibi dona magna,
Offerant munes, adeoque Caesar
Ipse gemmato tua cingat ultro
Colla monili:
Donet armillas, teretesque inaures,
Donet anellos pretiosiores,
Nobili dignos habitu, tuaeque
Lumine formae.
Quid Palatinus Comes eruditae
Insuper vati tribuam benignus?
LAUREAM. Daphnaea tuos decebit
LAUREA crines.

O DIA Virgo, Pieridum decus;
Fortuna quaenam te vaga Doridis
Procul Britannae vectam ab acta
Vasta per Oceani tumentis
Profunda duxit Teutoniae in Sinus
Fixaque pulchrae sede Bohemiae
Tutam locavit? Cura Divis
Cura hominum generi fuisti,
O eruditum pectus et aureum;
Quascumque in oras candidulos pedes
Umquam peregrinans tulisti
Advena, te comitavit ultro
Novenus ordo Castalii chori,
Chorique Praeses . Mercurius lyram
Lyraeque concentus sonoros
Attribuit tibi; Pallas artes,
Mores amoenos Gratia, Suadaque
Linguam disertam, sidereos Venus
Ridens ocellos. Quis staturam
Egregiam, roseosque vultus
Et tincta rubris labra coralliis,
Frontisque honorem, collaque eburnea
Cantare sumet? quis politae
Indolis ingeniique acumen,
Expendet apte? Quinque tui sonis
Discrimina oris, dum loqueris cate
Scribisque docte, notiorem
Reddere amant. Proprius tibi usu
Sermo Britannus , Teutonus , Italus ,
Bohemus , et qui te celebrem facit
Latinus . Aures o beatas
Organica fide quae canentem
Et spiritali suaviter audiunt
Sonore! Felix qui fruitur tua
Praesens loquela, carminumque
Illecebris quibus ipsa inescas
Mentes legentum! Me quoque Pythio
Lepore captum Vinnula detines
Tuisque Musis . Nunc Ephebus
Esse velim, iuvenisve caelebs;
Ambire talem (credo) Poetriam
Proco liceret. ne mihi tu fores
Quod Polla Lucano , et Tibullo
Delia , Sulpitie Caleno ,
Stellaeque Ianthis , Claudia Surculo
Fores, quod Elpis docta Boethio ;
Quod Laura Petrarchae , Beatrix
Aligero , Angelica Ariosto ,
Suoque Gruntlero optima Olympia .
Dicant Poetae WESTONIAM , quibus
Concessa facundis potestas
Dulce caput propius tuendi.
O si locuples Iuno faventior
Largas et ultro divitias tibi
Donaret! at quid, IANA fluxas
Divitias loquor, et caducas
Opes? ab aulis hae veniant quidem
Magnis oportet. Munera Caesarum,
Regumque nonnumquam potentum
Efficiant homines beatos,
Queis astra rident si genesin notes;
Iovisque sidus, Lunaque prospera
Domo in secunda laetiores
Zodiaci positus figurant.
Verum quid istaec ad bona pectoris,
Cultusque mentis, praedita queis nites?
Externa si fors comparemus
Dotibus Ingenii elegantis,
Externa cedent pol melioribus.
Tuque ipsa certe nobilis es domi,
Et gente clara procreata.
Clarior inde celebriorque
Per scripta multo nobiliorque eris,
Mirum in modum quae cernere gestio
Excusa formis: quin vel ipsam
Te potius, vel aprica saltem
Pigmenta fili, per graphicam manum
Delineati. Talia sed reor
MARTINII (cui calcar addo)
Sint operae, studiique paullo
Post exhibendi. PISNITII iubet
MAIIque virtus hoc opus edier
Claras in auras. Quantum in ipso
Me est, ego suspiciam, colamque
Te, sidus ortum Caelitus. Interim,
Signata virgo, versiculos meos
Vultu sereno sume, nostri
Perpetuum monumentum amoris.

VIrginei labores
Emedullati studio WESTONIAE Minervae ,
Ite cum plausore diem. Nam Genium faventem
Undique sentietis.
Lecta vos candore cohors, vos manus erudita
Excipient libenter.
Vos legent acres pueri, vos alacres Ephebi
Nocte dieque volvent;
Nectaris vivos latices, ambrosiaeque succos,
Mellaque delicata
Inde sumpturi, cupido delicias palato.
Quin et adultiores
His inescati illecebris vix sibi temperabunt,
Quo minus aestuosam
Expleant de fonte sitim Castaliae scatebrae.
Vos in honore tanto
Paginae dulces eritis, Caesar ut ipse magnus
Perlegere expetiscat,
ImperI curis variis quamlibet occupatus.
Nemo erit omni in aula,
Nemo in Europae gremio, cui nitidi libelli
Non fuerint amori
Nemo erit, qui non penitus noscere te flagrabit,
O sapiens ELISA ,
et sagax et mente valens, ante alias puellas
Flore. Quo circa fruitor liberiore fama
Nominis, ac recenti
Gloria, porroque operum relliquias tuorum,
Collige in unum acervum,
Ut suo prelum subeant tempore. Iam Triumphus
Est tibi partus unus,
Laude cum multa, et titulis haud tibi paenitendis.
Mox alius, sequetur,
Qui Deas supra faciet laude celebriorem.

COMMENDARE iubes me bona carmina
Doctae WESTONIDOS . Quod merito bonum est,
Se commendat id ipsum
Nec praeconibus indiget.
Vino vendibili nil hedera est opus
Suspensa; nec habet laus aliena plus
Quam cui propria laus ea est,
Ac condignus honos. Aonides novem,
ac ternae Charites , Pallas et Attica ,
Et facundia Pithus ,
Unam WESTONIAM penes
Coniunctis habitant sedibus; et suas
Illi divitias largiter exhibent,
Et praesignia dona
Queis (sic auguro) Virgini
Nomen perpetuum Conciliabitur.
Si quid nostra quiit Musa virilior
Iam perfecit abunde
Plectris Alcaici soni.
Tu qui flava colis flumina Vultavae ,
MARTINI Clariis addite Coetibus,
Dias profer in auras
Nymphae tersa Poemata,
Curae primitias: pluribus ut dehinc
Auctor, quam penito diligo pectore,
Innotescat in oris,
Almae compos adoreae.
Quod si praeterea forte reflagitas,
Ut quo Candidulam munere virginem
Ultro praevius ornem,
Quod sit mnemosynon mei:
Ecquid nam fieri consueris, nisi
Ut Parnassiaca fronde politulae
Cingam tempora Vati
AEternum viridantia?

COMMENDARE tuis WESTONIUM melos
Sumpsisti numeris. Quod meritae decus
Dignum talibus ausis,
Dignum Virgine nobili.
Dulce et decorum est Westonidem suis
Amplecti radiis: quae genialium
Deli suscitat incolam.
Immortale plagis num decus ultimis,
Circumscribit? uti plurima pars sui
Inter conscia famae
Sistit sidera limites?
Dum multi properat nominis ordinem
Cartis inserere, et concilio novem
Ternarumve Sororum
Longo intacta silentio.
Rimatur querulae Melpomenes sinum,
Arcanique aditum pectoris arguit:
Multis callida linguis
Pithus vincere gratias.
Res est, mellifluos ducere Nectaris
Succos? docta modos, et citharae sciens,
Spirat balsama flores
mellito sapit osculo
Tigres et comites flectere populos
Et rivos rapidos in scopuli modum,
Novit mira morari
Et perrumpere duria
Linguae blanditiis saxa potentius
Irritat placidi vim Zephyri: feras
Vires continet Euri,
Quo non arbiter asperi
Sit Ponti potior. Cedet amabilis
RUDOLPHI bonitas Caesaris anxiis
(Quod certo auguro) votis;
Quamvis muniat invium
Curarum series imperialium
Pectus, tergeminis et Scytha cladibus.
Testor vota, repulsae
Vota indigna novissimae!
Rumpunt sidereas illa per areas,
Quin ad flumineum denique provocant
Indefessa tribunal,
Effecta ut mereant suum.
Heroi repetam robora pectoris,
Quae praeter solitum feminei chori
Clarant dudum animosam,
Infesto aequa negotio
Mens laetam quoties exserit indolem?
Si firmat rigidam dira necessitas
Arcta valle columnam,
Sortiturque trabalibus,
Et Matrem et Subolem legibus, invicem
Eradunt elementa illacrimabilis
Laeto carmine luctus
Et duri faciem status.
Matrem perpes alit caelici amor cibi,
Doctam adversa DEO credere nec modum
Figit spebus inertem,
Tentatisque laboribus.
Quam nec murmura, nec praecipites minae,
Nec rerum variae lautitiae probi
Coepti nempe tenacem
Curvant. Illa suas agit
Partes. Interea dulcacidos lyrae
Festive modulos WESTONIS applicat,
et facunda ministrat
Plenis carmina rivulis.
Dulci sollicitis docta periculo
Phoebi suppeditat tela vicariis
et magmenta laborat,
largae illustria adoreae.
Livorum arbitrium si popularium
Laxat signa suo diribitorio,
Ridet vana loquacis
Blandim murmura gutturis.
Hoc est, flebilior quod docet orbitas,
Suspendens docili de scapula iugum!
Talis munere felix
Naturae est pia Westonis .
Olim digna suae sit patientiae
Merces, quod placidam se gerat Invidis.
Virtus nulla colonum
Claudo deseruit pede.
Iam nec SOSIPATRAE splendet inutilis
Conatus nec honor dat LALAGAE locum:
Nec se nostra minorem
Vates vatibus exhibet.
O VIRGO proavis nobilis inclutis,
Seu me laude moves, seu querimoniis,
Me totum tibi dedo,
Instantem obsequiis tuis.
Quocumque egregias nomine imagines
Servas, Pindarica digna cani lyra,
Audenti mihi magnos
Mirari titulos libet!
Sed quo Musa rapis? desine grandium
Insueti strepitu pectinis. Explicat
FRANCUS grandia CYGNUS ;
Qui famam sibi subiugat.

QUas tibi pro votis et docto carmine grates
O animi requies, dulcis ELISA , feram?
Pro votis votum, pro carmine carmina reddo,
Accipe; meque tuis ita crede favere Camenis ,
Ut maneam cultor nominis usque tui.
Fide DEO , pariterque fidem virtutibus orna,
Inque tuo constans fac facienda loco.
Teque tuosque DEO , precibus committe, benignam
Illius exspecta spe patienter opem.
Adsit, adest, aderit per vota IEHOVA rogatus;
Omne, quod ex usu viderit esse, dabit.

QUod gemis et tristem luges, MEA FILIA, casum,
Quem nuper morbi vis inopina tulit;
Non indigna facis vera virtute; dolorem
Testaris, fatum commiserata meum.
Perge: nec ex animo Maium depone: vicissim
Debitus ille tui fautor honoris erit.
Si tamen et quid agam curabis; gratia summi
Numinis incolumem me superesse sinit.
Paene tuus stygias (o Parca !) redactus ad umbras,
Subducto vitae lumine MAIVS erat.
Horrida nunc caeci superavit claustra barathri,
Expertus Medici vivificantis opem.
IHOVA meos posthac vitae sic dirigat actus;
Ut prober exemplo Candidus esse meo.
Et quia me salvo tibi Phoebus ab aethere ridet;
Calliopes hilari plectra resume manu;
Calliopes , cui victa sacram locat Atropos aram,
Carminibus fiant mitia fata tuis!

IANA omni potior, WESTONIA virgo, figura,
Artificis docta pingitur ecce manu.
Ingenium, pietas, virtus, industria, Musae ,
Virginis et mores absque colore nitent.
Si videas Musas , decima est soror addita Musis ;
Candida si spectes pectora; Quarta charis .

ELISABETHA decus terrae praelustre Britannae ,
Nymphaque Pierio nobilitata choro;
Quarta Charis cum sis, cum sis Venus altera forma:
Non minor hac, illa non minor arte DEa.
Quinque etenim calles rerum lepidissima linguas:
Et latiis ornas verba diserta modis:
Iure tuo non iure suo, natalia lucis,
Tempora concedit, Parca secunda tibi.
Nempe tua ut reliquae capiantur ab arte puellae
Et studeant Phoebi castra beata sequi!
Rara puellarum haec virtus Germanidos orae.
Immo tuis certat nulla, vel una, metris.
Ergo Britannarum celeberrima DIVA DEarum
Mathusalemaeos WESTONI , vive dies.
Ut tua per totum divulges nomina mundum:
Et sis Phoebicolae pars generosa chori.
Illustri lumen generi fulgentius affer,
Dulcibus ingenii suspicienda bonis!
Auguror evenient metricis tandem omnia votis:
Nec minus in laudes ibit Apollo tuas.
Grande tuae pretium pietati Numina debent:
Grandia virtuti praemia debet Honor.
Hactenus haec. sed opus sollemnibus? accipe suetis
Pro nodis metricos ELISABETHA modos.
Accipe, quo spectas Heliconis Numina, vultu
Versiculum . o: redeant hae tibi saepe dies!

NEscio quid nostrae properabant ire Camenae ,
Et solito levior blanda Thalia fuit.
Obstupui primo, nec erat cognoscere causam,
Nec potui mentis conscius esse meae.
Hoc erat: ibat ovans ad te, WESTONIA virgo,
Musa puellari suscipienda manu.
NYMPHA, suum numerum tu non sinis esse Camenis :
Scilicet aequales tu facis esse Deas.
Crescere quis nostras, sperarat posse puellas,
Aut aliquid maius post Helicona sequi?
Instituit primum placidas Boeotia Musas :
Explevit teneras Anglia vestra Deas.
Sis facilis Thymbraee : tibi soror altera nata est,
Nata tibi soror est, altera Musa mihi.
Est aliquid, sterili quod non licet esse Poetae,
Et faveat Musis altera Musa meis.
Quid mirum est? placidis Dea praesidet illa Camenis ,
Musaque cui properat nostra, Camena fuit

SIc te fausta piis tueantur fata camenis ,
Et tribuant Musis saecula sera tuis!
Pecco, tuae libo quia forsan aromata laudis,
Et doctas tenui carmine pulso fores.
Ipse equidem fateor (qua vera edissero) culpam:
Illa tamen causas est habitura suas.
Nam celebres siquidem tua nomina, fama per urbes
Bucinat , et plenis per nemus omne tubis.
Saepe meas eadem titillat honoribus aures:
Et mihi, cur tibi sic vox mea surdet, ait?
Quid faciam? divae rapiunt me nomina vatis,
Ne valeam calamos continuisse meos!
Ergo tuis merito devotas laudibus aures
Mancupo et ingenii dona reposta mei.
Prisca suam memorent per fastos saecula Sappho :
A primis primum nostra mereris opus.
Quippe metri superas numero; victrice Triumphum
Ingenii dotes dexteritate canunt!
O vatum palmare decus, cui militat aether,
Et coeptis fabricat prospera quaeque tuis.
Forte Novenarum monimenta subacta vetustas
Evehit, et Phoebi somniat esse Chorum?
Audite o socii, visumque tenete Poetae;
Frustra mortales arguit illa DEas!
Decessere omnes; nec in orbe superstes, ad unam
Quam celebro, nomen praeter inane, viget.
Nulla sacrarum audita mihi, neque visa Sororum;
Pace tua dicam, Teutobritanna ; Dea es?
Non Dea: sed domitis sedes sacrata Deabus;
Hesperio potior castaliove solo.
Mille pedem Veneres , articulosque movent.
Mentior, an reliquas ducis Regina ministras?
Ducis; et ad nutum stat DEA quaeque tuum.
Non igitur falso comites dixere Priores,
Quando suam famulae te comitantur heram.
Flore sorte tua Regina Poetria! Famae
Praeco lubens posthac obsequiosus ero.
Non moror errorem, siquidem tentandus, honestum:
Dum modo sola faves, si quid oberro: FAVE.

UT vidi, melicae stupui meletemata vatis,
Quae me per numeros surripuere mihi.
Ordiar? at quales implorem carmine Musas ?
Quis mihi nunc dignum suppeditabit epos?
Ordiar. at si tu spondes, VENUS ANGLA calorem:
Tu mihi Melpomene , tu mihi Phoebus eris!
Me positus: sine me, quam sine mente, loquor.
Es DEa. nam dum te compello absentibus, ambis
Absentem resonis proxima ubique modis.
Eque humili pectus mihi tramite tollis, et inter
AEtherias sistis virgineasque DEas.
Quod loquor, et facili ludo modulamine; linguam
Tu mihi, tuque animum cum ratione moves.
Quippe quod ante gravis conatu cura negasset,
Nunc lectu levius, nunc merus esset amor.
Dum spiras, Geticos in castra ciebo Tyrannos,
Immo adigam vacuas caedis amare manus.
Quin etiam iracunda Iovis tu fulmina et iras
Arguta facilis nosti inhibere lyra.
Sola per immensam praestas miracula terram;
Miretur vires ut vir in arte tuas.
Cur igitur meliora tuis petis otia Musis ,
Quas vatum superas pectora, vimque DEI?
Posce DEOS, o Diva; dii tua iussa capessent.
Invitum invitas ad tua vota Iovem .
Aura favet, favet aula tibi: tibi cetera cedunt,
Plausibili causae victa tenore tuae.
Tempus erit, generosa tuae quo insignia famae
Carminibus, fidibus, compita, templa, ferent.
Ipse ego servitiis proclivis plectra movebo;
Perpetuaeque memor laudis et auctor ero.

ELISABETHA , meae pars, quam colo, magna Camenae ,
Et decus et generis vivida fama tui.
Accipe sollicitos, quam frons notat, aure precatus:
Seu me opera dignum, sive favore putas.
Cum socio ad Veneris ducenda est MARGARIS aram,
Gratior Hesperidum nempe sorore SOROR.
Quam si sola tuo dignaris carmine; Musas
Et frustra Charites ad sacra iura voco.
Omnes quippe una tu versu concipis uno.
Cypria quem tenero signet in unguiculo.
Ergo age mitte tuas, quas non capit orbis alumnas:
Te quoque ad has thalami transfer amica faces.
Sed quia nemo capit, quam non capit orbis, amicam,
Ni captus fuerit a capiente prius;
Cur miser ad Sponsae sacra te voco festa sororis?
Pro studiis captum me tibi reddo tuis!
Dii me! si caperer versuque potirer ELISAE :
Faustior in patriam Rege reversus ero.

WESTONIS ad vivum si non expressa, favebis:
Qui melius posset pingere, nemo fuit.
Suada, Venus , Charites lingua testantur in una:
Qui posset linguam pingere, nemo fuit.
Pectora alit pietas. Virtus, Musae , incola Phoebus ;
Pectora qui posset pingere, nemo fuit.
Omnia plena DEO! nihil heic mortale! figuram
Quae talem caperet nulla tabella fuit.

ME diversa suam sibi natio vindicat; unum
Cui vix concedunt invida fata locum.
Anglia avos numerat; Germania nostra nepotes:
Illa dedit cunas; haec documenta, lares.
Gallia linguarum commercia, et Itala iactat,
Et varias rerum terra Bohema vices.
Siccine Maeonio certare puella Poetae,
Et meritae posset laudis habere decus?
Posset: et ingenio summos superare labores;
Dum modo perversae cederet ira Deae.
Nam quod ita invitam per fata ferocia vitam
Duco, parum Musis mortua vivo meis.
Quid iuvat omnimodas tandem didicisse loquelas?
Ut valeam casus enumerare meos!
Quid cytherae prosunt, Phoebo praeeunte Magistro?
Ut refricem viduae vulnera Melpomenes !
Praestaret miseras numquam coluisse Camenas ;
Quam didicisse sui incommoda sola mali.
Sed frustra querulae repeto discrimina vitae,
Quas me plus nimio dissimulasse, fuit.
Sustineo, quantum muliebria pectora possunt:
Hinc tamen ingenii sentio damna mei.
Pessima damna, meae multum nocitura saluti:
Fatales etiam complicitura dies.
Ergo meis veniam non abnuet invida fatis
Turba, supercilio semper iniqua suo.

TE quoties video, quoties tua carmina lectis
Texta lego verbis plenisque haerentia nervis,
Miror, Elyssa , tuum toties, Westonia , sexum:
Non equidem tantas prodentem in publica vires
Lumina, (quippe celer capit et facit omnia vester
Sexus et arguta superat virtute virilem)
Sed quia proiectis nugalibus, ardua quaeris
Et calcas animo ingenti vestigia rerum;
Nec te deductae Cunis muliebribus artes
Per levia abripiunt studia ad damnosa sequacem,
(Quod proprium innumeris est nostri dedecus aevi)
Quin bona semper agas, valeasque velisque vicissim,
Tota animis vires, animos et viribus aequans.
Expertus loquor, atque tuum testem invoco Librum,
Qui fortunatus modo te duce prodit in auras
Bellorum obscuras nebulis; sed prodit, ut atrum
Discutiat, niveumque reducat in astra colorem,
I Liber, et Genio conformem acquirito Famam.