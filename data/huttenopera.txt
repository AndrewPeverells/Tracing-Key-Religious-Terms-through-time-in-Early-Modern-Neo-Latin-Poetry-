Aut si quid vivo, qui nil faciamque loquarque,
Quid queritur nostras impia turba manus?
At tu, cui tua res, cui turba domestica curae est,
Si sapis, ad monitus pectora verte meos.
Inspice quos foveas, quid quisquam faxit in illis,
Saepe potes tantis liber abire malis.

Hoc animi iuvenilis opus meliora sequentur,
Tu modo temporibus suffice, Parca minax:
Iam rudis hoc aevi est, crescet crescentibus annis
Vis illa assiduis usibus alta petens.
Primitias teneri iam nunc lecture poetae,
Olim, ita sperandum est, uberiora leges;
Quae te nunc diffusa umbris defendit ab aestu,
Quo crevit platanus tempore, virga fuit;
Nil magnum est subito: cuius nunc ista leguntur,
Quale tibi scribet vir modo factus opus!

Hoc animi iuvenilis opus meliora sequentur,
Tu modo temporibus suffice, Parca minax:
Iam rudis hoc aevi est, crescet crescentibus annis
Vis illa assiduis usibus alta petens.
Primitias teneri iam nunc lecture poetae,
Olim, ita sperandum est, uberiora leges;
Quae te nunc diffusa umbris defendit ab aestu,
Quo crevit platanus tempore, virga fuit;
Nil magnum est subito: cuius nunc ista leguntur,
Quale tibi scribet vir modo factus opus!

Caesaris alta viget (superi servate) potestas,
Victrices Aquilas Maximilianus habet:
Caesar obest Venetum populo suo crimina sero
Noscenti, et veniam iustior ira negat.
Quidni fortunae nimium ventisque secundis
Confisos virtus Maximiliana domet?

Caesaris alta viget (superi servate) potestas,
Victrices Aquilas Maximilianus habet:
Caesar obest Venetum populo suo crimina sero
Noscenti, et veniam iustior ira negat.
Quidni fortunae nimium ventisque secundis
Confisos virtus Maximiliana domet?

Si tua, quam nota est Venetis , clementia, Caesar ,
Tam perspecta prius cognitaque ira foret,
Non tandem hic saperent genua ad tua voce coacti
Supplice, tu cassas respueresque preces.
Quam facile adversos sequitur prudentia casus;
Omnis consilium praebet amara dies:
Triste prius quae bella decem tulit Ilion annis,
Dum gaudet, modico tempore ferre nequit:
Omnia cum Venetis pro voto ac nutibus essent,
Quae fortuna fuit, non potuere pati;
Nunc postquam clades fortuna invexit acerbas
Rem desperatum transtulit inque statum,
Deserti atque inopes extrema per omnia currunt,
Quaeque iterum faciant irrita, pacta rogant.
Quis, Veneti , furor est, ut pacem oretis ab illo,
Cui paulo ante omnes opposuistis opes,
Quem, cum pace frui possetis, in arma vocastis?
An non hoc vestrum est
Iussistis ferre arma: tulit. commercia pacis
Atque omnis veniae sustulit illa dies.
Desinite ulterius sperare et credere famae,
Quae nos clementes, quae facilesque vocat:
Tunc manibus decuit veniam implorare supinis,
Cum stetit intacto Caesare vestra acies:
Grassati ferro, igne, ruistis in omne periclum ;
Tentastis pugnam: pugna sinistra fuit.
Nunc victi, quoniam possunt nihil arma, paratis,
Qua facile est vobis vincere, pacis opem.
Cernimus insidias moniti: ne tendite frustra
Retia, iam nostro cognita saepe malo:
Fallite inexpertos: vetus est haec capito: vestrum
Qui potis est nec vult vincere, foedus init.
Detur ab insidiis tamen hoc procul esse dolisque,
Et servare datam vos didicisse fidem,
Culpa tamen maior, quam cui quis parcere possit,
Vestra est, et seram vertitur in veniam:
Non est consilium, quod quis re iam male gesta
Repperit; in facto qui sapit, ille sapit.
Poscitis amotis in pace quiescere castris,
Vosque prius moniti non voluistis idem:
Desinite inniti veniae; Tu, maxime Caesare ,
Tam cupide Venetis arma rogata cape;
Quod petiere, ferant; quoniamque occasio praesens
Versatur, magnae praemia laudis adi.
Quod nisi contineat tua te clementia retro,
Ullaque susceptum causa moretur opus,
Actum est de Venetis : te, Maxmiliane , sequetur
Splendidior priscis gloria Caesaribus.
At tibi si nondum causae satis esse videtur
Si, cur arma geras, nulla est tibi gloria tanti,
Ut tueare tamen libera iura tuum est:
Vis Italas urbes, magnae vis moenia Romae
Visere et in veteri quae tua sunt Latio
Contra audet Venetus conatu exercitus omni
Tendere et a coepta te prohibere via;
Idem multa tibi rapuit centumque per annos
Qui te sponte sua petiere ultroque lacessunt,
Qui tibi, multa tuo qui rapuere patri,
Quique tibi primi bellum indixere volentes:
Quid sinis impunes exeruisse manus?
Posce tuos, coeant populi, ferat arma iuventus,
Quae nunc insolita lenta quiete sedet!

Bella parant gentes, toto violentus in orbe
Mars furit et segnes cogit in arma duces;
Arma viris redeunt longos intacta per annos,
Horrida Germano Pallas in orbe fremit.
Rupta quies populis, animos ferus excitat horror,
Omnibus est diri sanguinis una sitis.
Contrahit hos motus positisque resurgit in armis
Et belli causam Maximilianus habet.
Huic Venetum proceres, si non me fama fefellit,
Iniusti ardentes opposuere animos.
Qui te in bella vocant, qui saevo Marte morantur,
Quid sinis effrenes exeruisse manus?
Posce tuos, pete, Caesar, opem, ferat arma iuventus,
Quae nunc ignava est facta quiete gravis;
Adde animos causae, ne te commorit inultum,
Cui nunc maiestas sordida facta tua est;
Cui nunc, quod patriis es tarde viribus usus,
Germanum visum est degenerasse decus.
Quid quod in arma vocant et te petiere priores?
Ah pudet a Venetis quemlibet ista pati.
Sed quibus a Venetis ? a piscatoribus illis,
Moenia in Euganeo qui posuere freto:
Nam qui nunc terras lata dicione gubernant,
A quibus hoc ipsum nunc mare nomen habet,
Et qui Germanas ausi contemnere vires,
Hos aliquis scabram piscatum ducere cymbam
Vidit et Adriacum lintre secare vadum.
Ipsum etiam, tantae urbis opus, cultissima rerum
Moenia et in medio consita regna mari,
Ductaque marmoreis ingentia tecta columnis,
Tecta vel auratis splendida culminibus,
Quaeque super nihil est humano nobile luxu,
Si quaeras
Prima quidem genti Phrygio de sanguine origo
Atque Antenoreis prodiit a Venetis
Sed quam turpe scelus nativis expulit oris,
Ut procul a terris has habitaret aquas,
Cum quibus exulibus nihil acrior addita virtus,
Quodquod in immenso dedecus orbe fuit.
Prima viris tenuem piscatu quaerere victum
Ars erat et magno parva labore sequi:
Crevit opus, crevit fortuna adigente potestas:
Et primo lucrum iustius illud erat.
Post ubi se manus haec opibus firmavit ademptis,
Paulatim accessu est facta superba novo:
Huc, quibus innocui lucro fuit ara cruoris,
Et quibus ad caedem prompta nocensque manus,
Accedunt, patriaque sua privata iuventus
Aut aliquo saltem nubila facta modo,
Et quibus auxerunt tenueis periuria census,
Et quibus haec novitas spemque animosque dedit,
Quosque frequens cumulus alieni propulit aeris,
Et siquis patrias dilapidasset opes,
Et cupide repetita quibus fuit alea damno
Consciaque in quodvis mens sibi facta nefas:
Hi iuncti Venetis ubi piscatoribus essent,
Erexere novos arma virique duces:
Decretum est propere furtivas ponere sedes
Et contra ultrices tecta locare manus:
Ergo sibi in medio statuunt nova moenia ponto,
Moenia ab incursu salva futura levi.
Tunc occulta prius late grassata rapina est,
Iamque palam gens est viribus ausa suis.
Qualis ad aspectum primi gregis omnibus agris
Aut lupus aut rabidus perfurit ore leo,
Quem vesana fames ieiuni ventris adegit
Cauta legit primum pavido vestigia gressu,
Vitat et oppositas callidus insidias;
Dehinc ubi tuta fugae prospexit, apertius audet
Grassari, medium prosilit inque pecus:
Non quisquam auxilio propere subit, impete primo
Pastorem et timidos terruit ille canes:
Haud secus ausa novi furibunda libido Senatus
Incubuit terris incubuitque mari.
Conventum ad praedam, rapitur terraque marique
Quicquid in occursum se dederat Venetis
Primum ibi finitimi subitos sensere latrones;
Paulatim a patria est sumpta rapina procul:
Potulit inscenso classem levis aura Timavo
Atque aliam inscenso protulit aura Pado
Hinc sparso Illyricos vastavit milite campos,
Viribus his Italas Adria fregit opes.
Quae tamen oblata est civili occasio bello,
Quod primum ancipitem perdidit Italiam
Pars decepta dolis consensit in hospite, frustra
Pars est pro patria nisa suisque mori;
Quos ita diversos Veneti oppressere ruentes,
Quique hostis temere creditus hospes erat:
Fulserunt Marco splendida signa suo;
Capta urbs est, gentis caput, extinctumque vetustum
Est Veneti generis nomen ab urbe nova.
Successit Verona potens quaeque oppida circum
Belligeri ripas murum habuere Athesis
Tunc etiam, longo sed forsitan intervallo,
Acta est ad dominos ampla Ravenna novos;
Mantua tentata est, subiit Vicentia bello,
Submisit lentum Brixia pulchra caput;
Nulla quidem antiquam cinxerunt castra Cremonam
Sed misere cives deseruere sui;
His nondum contacta dedeit se Crema procellis;
Inde Placentinos hostis obivit agros;
Frustra aries spissos Mutinae convellere muros
Conatus, frustra Felsineos que fuit;
Imola tunc monita est, allecta Faventia , sensit
Parma dolos, structas fortis ad insidias;
Haec Calabras urbeis arma, haec adiere Sicanas
Cornelium que forum Flaminiam que viam;
Quo Mediolanum , quo tota Insubria bello,
Ut poterant, nullas opposuere manus.
Tempore diverso res has gessere, nec uno
Momento tanti vim perperere mali.
Forsitan historiae quisquam feret ordine scriptor:
Nos ut se memori quaeque dedere animo.
Inde Tridentinos perdit Germania montes,
Quique omnes habitant montibus his populos;
Abstulit Illyricos idem impetus, abstulit Histros
Seque dedit verso marte Liburnus ager.
Quanta esset, potuere pati Cretensia classem
Arma, sed Adriacos non potuere dolos;
Victa dolis Crete multas secum abstulit urbes,
Inque illo posita est insula siqua mari;
Thracia tunc partem, tunc partem Graecia perdit,
Insidias recte fertque videtque Rhodus
At tu, vicinis frustra monefacte periclis,
Rex Cypri Veneto credis habesque fidem,
Infoelix gener, et monitus frustrate paternos,
Ne quicquam temere fraude petitus agas,
Ergo atrum bibis exitium mixtoque veneno
Praemia sunt Venetis regia facta Cyprus
Interea virtute sua, miserata ruentem
Italiam , ultrices Ianua cogit opes:
Saevit eques terris, Tyrrhenum possidet aequor
Miles, et instratas classis obumbrat aquas;
Succumbunt Veneti , mandata stipendia pendunt:
Sic illos vinci Ianua posse docet.
Qualis ubi imbellem leporem damamve trementem
Fert lupus, aut pavidam de grege tractat ovem,
Dum sedet et pedibus praedam complectitur uncis,
A tergo celeres audiit ire canes,
Ipse fugit vitaeque timet praedamque relinquit,
Quam bonus elapso salvat ab hoste Crotus
Talis in Adriacum spectata est Ianua Marcum
Conatum a patria ferre palude pedem.
His tibi cum Venetis res est; haec gentis origo,
Haec facta, hi mores, haec scelera, hique doli;
Sic coepere prius, dehinc accrevere; superbae
Haec series urbis, condicio hicque status,
Ut pudeat, quos ora Ligus , quos Ianua vincit,
Hos contra invicti Caesaris ire manum.
I tamen et quoniam rerum haec fortuna tuarum est,
Fer modicas laudes exiguumque decus:
Rectius Eoos peterent tua signa tyrannos
Imperiumque Asiae Threicios que duces;
Rectius Aegytum superasses, pulchrius iret
Sub iuga Iudaeus , sub iuga nostra Syrus
Nunc cum te in modicos titulos fortuna releget,
Laus est a media summa adeunda tibi.
Scilicet, ut parvi imbelles vicisse negoci est,
Tu modo delectu vique fruare tua,
Hostibus Euganeis ita bellum inferre necesse est,
Ne pariat magnum parva favilla rogum.
Saepe haec Caesaribus posita stetit obice contra,
Urbs haec fortunis obstitit una tuis.
Vendidit haec Turcis urbes, haec vendidit arces,
Haec Bysantinum prodidit imperium.
Quo minus has aquilas Asiae videantque tremantque,
Quo minus hoc sceptrum mollis adoret Arabs
Non tu, Turca ferox, nec quisquam ex hostibus autor,
Sed Veneti , nunquam qui tenuere fidem,
Quique, ubi communi voto respublica Christi
Pro ritu sacrisque suis vitaque suorum,
Finibus imperii, religione patrum,
Aut ipsi pro se cessant coeptumque morantur,
Aut perdunt socias proditione animas.
Omnino in Venetas sumenda est ultio fraudes,
Morbidaque hoc pars a corpore habenda procul,
Ac veluti membrum siquod sacer ignis adurat,
Sive lues, cancer, immedicanda vetus,
Accurrunt medici ferro partemque recidunt,
Ne totum tracta defluat illuvie.
Urbs hosti sperata, tuis contraria votis,
Si sinis, Illyricum prodet et Italiam
Donec enim superant fraus, impostura dolique
Pactaque iuratis insidiosa deis,
Virus et insidiae, non te sinet esse quietum:
Hoc tu de Venetis scisque feresque diu?
Iam quoque conanti Latium tibi et Itala regna
Visere se mediis opposuere viis:
Aspicis haec, poterisque pati, Caesarque vocari?
Quin agis atque orbis te caput esse doces!
At quisquis facit hos contra, diis non facit aequis,
Et cum Fortuna numine bella gerit:
Crevit enim viresque iterum tenet Adria summas
Et se victori surripuit Liguri
Non aerumnosum piscando quaerere victum,
Non ultra laceras anxia habere casas
Imperiosa mari, fortuna elata secunda,
Et plus quam, brevitas temporis, ista, sinit.
Vince tamen coeptumque armis tantoque paratu
Prosequere hoc bellum, viribus use tuis;
Saepe quod in summum adscendit multosque per annos
Crevit, in occasum dispulit una dies.
Quod si marte tuo respublica concidet illa,
Quae res nunc tanto coepta labore tibi est,
Signa sui clare dabit hic Fortuna favoris,
Quae siquid voluit, datque rapitque cito:
Vix tria dum Venetum duravit saecula regnum,
Et tamen hac visum est amplius urbe nihil,
Atque adeo, armarit sua ut hanc petulantia contra
Germanas vires Caesareumque decus.
Vince, inquam, Caesar, nec te Fortuna moretur
Terreat aut solos visa sequi Venetos
Quae fuit his propior primis favitque sub annis,
Haec eadem verso cardine tristis erit.
Quid metuis, ne qualis erat sors perstet in illis?
An nescis varias rebus inesse vices?
Si quicquam istarum potuit se extollere rerum,
Illud idem casu temporibusque ruet:
Inspice tot mundi discrimina et inspice casus:
Omnia nostra vaga mobilitate labant;
Quicquid habent homines rapidum versatur ad axem
Et per inaequales itque reditque rotas.
Ipsa sedens medio radios moderatur ab axe
Fortuna et tantum sedula versat opus;
Stant homines circumque suis data tempora rebus,
Omnia foemineum flexa sub arbitrium,
Qui modo summus erat vel qui modo proximus illi,
Cum volet haec, agili pronus ab axe cadet:
Quae paulo ante, oculis cum te spectaret iniquis,
Iniustas Venetae sustulit urbis opes,
Crede mihi, ancipitem cum verterit irrita molem,
Hunc rerum integrum non sinet esse statum.
Adde quod et sceleris piget hos veniamque precantur,
Dum, quanta est, patuit numinis ira tui.
Sed quia nulla fides illis, quia pacta resolvunt,
Et quia non unquam foedere stare solent,
Quamquam pacis emant praetextum et munere captent,
Tu tamen i, coeptis propositumque tene.
Nullus in admisso veniae locus, undique causa est,
Quando odiosa tuae facta est clementia pacis
Virtutemque tuam criminis instar habent,
Quando tibi nocuit quod tu prodesse putabas,
Iam tandem ire tibi, Caesar, in arma licet:
Sume animos veniamque nega: num parcere fas est
Qui prior et causa non agitatus obest,
Aut dabis huic veniam, qui, cum requiescere posset,
Indixit rupto foedere bella tibi?
Da tamen et misso pacem largire duello,
Si pax cum Venetis suspicione caret.
Instabilis servare fidem nequit Adria proles:
Naturam patriis traxit ab aequoribus:
Nemo dat Adriacis quamquam videt esse serenum,
Fluctibus inducta navita puppe fidem:
Hoc scit nauta rudis: Venetos tu foedera credis
Firmius Euganeo posse tenere freto,
Huicque dabis veniam, qui, si te posset in armis
Vincere, non pacis congrederetur ope,
Qui crevit fallendo atque hac se muniit arte
Et qui, quos iurat, non putat esse deos?
Praeterea Venetos tibi bellum inferre pudendum est,
Siquando externis fama dabit populis:
Tu caput es rerum, tibi terrae subdidit orbem
Partitus geminum Iupiter imperium;
Iupiter est caelo summus, sub Caesare terra est,
Hic sibi mortales subiicit, ille deos.
Quantum est a nigris Nabathaeis finibus Indis,
Phoebus ubi rutilum provehit axe diem,
Alta pruinosis sidera fert humeris,
Quantum est a gelidis septem regione trionum
Partibus ad pluvio regna subacta Noto,
Quanquam ita non habeas, totum te spectat ad unum;
Quicquid inest terris sub tua sceptra cadit.
Omnia cum tua sint et se tibi debeat orbis,
Cum subsint regno terra fretumque tuo,
Cumque nihil rerum te sit sublimius uno,
Quid pateris cives te violare tuos?
Iam populosa tuam sequitur Germania laudem,
Tu modo quid iubeas, fortiter illa geret;
Non eget admonitu, cupit ire ac sponte laborat
Ulcisci et laudes accumulare tuas:
Sentit enim Venetos plus quam decet esse superbos,
Te plus clementem quam decor iste ferat.
Verum est, nulla salus bello est, pacique studendum,
Eventus dubii caecaque diva monent:
Hostibus haec metuenda tuis, si numina caelo
Sunt, quibus hoc bellum suscipis auspicibus.
Causa bona est: suptis admissum ulcisceris armis
Dedecus, hi laesis te petiere deis;
Arguit hos scelerum cumulus, tua causa deorum est,
Nec magis haec nostra est ultio quam superum.
Quae mora? ducendum est dilatum tempore bellum;
Hic te clementem terminus esse vetat.
Iulius his pacem dedit et socia agmina iunxit
Et tua subducta pacta fefellit ope.
Iunxerit et dederit: sed tu mirabere, foedus
Qui tenuit nulli, non tenuisse tibi?
Sic tibi fallaces Ligures , sic Ianua nota est,
Italicae que artes Pontificumque fides?
Ducent auxilio Turcas in proelia: ducant
Quicquid habent Asiae Thracia quicquid habet,
Quos Sulthanus opes: una est Germania contra;
Et si tu moveas, sufficit una tibi;
Imperet in populis Asiae Phrygias que per urbes
Horrida terribilis sceptra Othomanus agens,
Arma regat Scythiae , regnet Dacis que Gethis que
Danubii que ferox frenet utrumque latus,
Belligeros Thraces Ponti que ferocia regna
Sauromatas que premat Massagethas que truces,
Quaque fremit Pontus Leandri insignis amore,
Cuius complecti milite possit aquas,
Bysanti que amplas teneat, quas abstulit, arces,
Regnet in Armenios Cappadocas que suos,
Velocemque Tigrim iuxta Prusam que potentem,
Pamphyliam que omnem dirigat et Lyciam
Occupet Euxinum Tanaim et Maeotidos undas,
Qua rigidus crudo marte Gelonus ovat,
Riphaeas que arces pulchrumque Borysthenis amnem,
Regnum agat in Medis , per Cilicas que vagos,
Per Macedum campos Oetaeo que ad loca saltu
Edita, Pieriis nobilitata sacris,
Quaque piger refluis ludit Maeander in undis
Aegaeum ad pelagus Ionium que fretum;
Serviat huic quicquid Peneius alluit amnis
Bebryciae que urbes, quas Galatae que colunt;
Pareat Ioniae tellus huic, Cares adorent
Omniaque ad Tauri consita utrumque iugum
Cantatique urbes Pelopis , perque Arcadas omneis
Barbarus hoc leges tempore Turca ferat;
Ius Hierosolymis dicat Sulthanus et omnis
Oppida Iudaeae sub dicione regat;
Per Syriam tonet atque Arabes vastissimus ille
Et terat imperii fulmine cuncta sui;
Flumen ad Eufratem Nili que per ostia septem
Regnet, Idumaeas sub pede calcet opes,
Hic ubi odoriferis nascuntur thura Sabaeis
Balsamaque et longo cinnama agenda mari;
Imperet urbe Tyri , quaque est rarissima Phoenix
Aegypti in terras Aethiopes que nigros,
Chaldaeos que et opes regis moderetur Erythrae
Et circum Pharii litora rubra maris
Imperio Meroen claudat et Assyrios
Ingentem Babylona regat Gazam que potentem,
Hasque omneis Venetis viribus addat opes:
Omnia pro Venetis , pro te Germania pugnet,
Haec manus ad bellum sufficit una tibi;
Non opus est flavi ducantur in arma Britanni
Utque armet populos Gallia magna suos;
Non opus est equitem trahere in tua castra Polonum
Aut in opem Scythicas ducere Pannonias
Adde nihil nobis: siquid Germaniae priscae
Laudis habet, siquid Martia turba potest,
Siqua viget nobis ex rebus gloria gestis,
Franges hoc Venetas milite divitias.
Prima Tridentini maturent praelia cives,
Omnis ab excussa saeviat Alpe furor,
Et formidati Venetorum clade Tyroli
Exeat Alpini bellica vis Athesis
Spargat in occursum Venetis quos Enus inundat,
Quique timenda lavit Rhaeticus arma Lycus
Post sibi finitimos moveatur Brisga Trebotes
Proque aliquid veteri laude Suebus agat;
Arma gerant Bavari , linquant sua rura Nemetes
Advolet et foelix Austria bella gerat;
Tum chalybem durumque excudens Styria ferrum,
Carnus et in pingui rure Carinthus agens;
Vangio Vindelyci que omnes et Norica virtus;
Torvus ab Hercynio vertice Bemus eat,
Quaeque adeo gens est, Moravi , promiscua, cives,
Et siqua hoc tractu nomine terra caret;
Exue Silesios densis cultoribus agros,
Mitte paludosae robora Lusatiae
Pergat arenoso piscatrix Marchia tractu,
Quaeque metallifero est Misna opulenta solo,
Et laeti agrorum de fertilitate Doringi
Optimaque armorum portio, Francus eques,
Hic ubi se Mogus curvis ambagibus infert
Et genus invictae nobilitatis alit;
Quique agit in tetricis venator montibus Hessus
Quaeque fovet durum Fagina parva genus;
Arma Ubii tractent, intestinaque soluta
Lite novi causam, Geldria , martis habe;
Prodeat arma ferens Eburonum exercitus omnis,
Se paret in bellum Iuliacensis ager,
Et nondum imbelles Batavi Frisii que feroces,
Et procera rudis corpora Vestphaliae
Et Vettrava acies et, nunc Germania Trevir
Excipe pugnanteis, Adria Vesterichos
Quique ab utroque bibunt Rhenanos littore fluctus,
Quosque vago praeceps amne Mosella rigat;
Excipe non solis inhiantes Saxonas obbis,
Quos sua pugnanteis asperat ebrietas:
Inde invicta acies veterum genus ibit Othonum
Quique bibunt Albis flumina, quique Salae
Quorumque arma duces nigro bovis ore figurant;
Dittimari que rudes, genus insuperabile bello,
Et iuxta Holstadii turba quieta ducis,
Et quae se Gothico sparsit Germania ponto
Insulaque arctoo Rhugia cincta mari;
Immittant Venetis tristem vada Balthica classem,
Arma, viros ingens concitet Oceanus;
Huc quoque littoreos moveat causa ista Borussos
Finitimos agris, Sarmata dure, tuis;
Istula tot Venetis , tot misceat. Odera gentes,
Causaque diversos contrahat una duces:
Quot populis animoque tuo contente domabis
Horribili Venetas obsidione manus.
Ardet et antiquam repetens Germania laudem
Egregie quicquam quod gerat esse cupit.
Tanta quibus virtus animosa in pectora venit,
Ut cupiant laudes iugiter ire tuas,
Sponte sua qui te arma petunt, praebe ocyus illis
Fomentum pugnae materiamque novae;
Praebe illis quo se primis exerceat annis
Siquis in hac turba sedulus esse cupit:
Turpe est in primo iuvenes torpescere flore
Et nihil aetatis vi meliore frui;
Turpe est arma tuae tracta rubigine gentis
Olim clara foris nunc latuisse domi;
Turpe est imbelles populos Venetos que fugaces
Egregios armis sollicitare duces:
Germanae virtutis erat gerere arma repente,
Quamquam indicta forent, arma movere prius.
Proh pudor! ira animo subeat, clementia cesset,
Unaque sit virtus bellum iniisse cito.
Quondam nostra foris multa Germania laude
Gentibus invictis nomine terror erat:
Nunc quatimur toties vicinis undique bellis
Et ruit in populos quaelibet ira tuos.
Nec tamen ista loquor, quo te his in casibus ante
Unquam adeo segnes dicam habuisse manus,
Aut procul a curis animo torpere remisso,
Armaque pro patriae lenta movere bono:
Notum est ingentes bello subiisse labores,
Notum est tranquillos non habuisse dies,
Suetum anteire loco pugnaque exire priorem,
Fungi aliquando ducem militis officio,
Gaudentem castris et aperto vivere caelo :
Qui vitae modus est quae seriesque tuae.
Ergo age, livor edax, rapidum compesce labellum,
Desine de tanto tristia rege loqui,
Desine Caesareos titulos pulchrosque labores,
Vilis homo, spurcis comminuisse labris:
Non fugere est siquis lentam cunctatur ad iram:
Nescis qua deceat hoc opus arte geri:
Tot circum casus pensat Iovis ales ab alto,
Cum volet, ingentes conciet illa metus;
Saepe quidem pennas, sed non pro viribus ipsis
Pandit et excussis unguibus ampla patet,
Sed non tota ruit summamque exurgit in iram,
Omnino vires prosequiturque suas.
Hactenus haec populos suspensis terruit alis,
Vindicis hostiles admonitura animos:
Dum tamen ora furens ex causa armabit et ungues,
Dum ruet et totis viribus arma geret,
Tunc neque Gallus ovans casu eventuque secundo,
Quocunque hoc fiat tempore, maior erit;
Nec bene res Venetum tantam subsistet ad iram,
Viderit Adriaco fulmina iacta salo.
Ah potes arbitrium, rerum moderator, iniquum
Deque tuis factis ingenioque pati?
Ah sinis haec aliquem tibi detrectare tuorum
Quae nunquam iustum promeruere odium?
Aude aliquid factisque novis istam elue famam,
Quae tamen haud causas, unde seratur, habet:
Nunquam aliquis vidit luxu te egisse supino,
Nunquam aliquis vidit mente vacante levem,
Utque solent reges, mollem deducere vitam
Dulciaque amplecti deliciisque frui;
Semper dura pati, semper fugere ocia promptum,
Duritia mentem perdomuisse patet:
Castra voluptatis nunquam civiliter intras,
Sed tamquam laqueos insidiasque fugis;
Et siquando audes, nunquam temerarius infers
Arma, sed ex causae condicione gravis;
Dumque infers, non lentus ades, non ultimus astas,
Ex acie primos conseris ante duces.
Spes mihi per te igitur cunctando restitui rem,
Quae nunc ex animo statque caditque tuo.
Huc ego iam pridem res abs te colligo gestas,
Quarum est, quam debet, laus tibi parta minor:
Stultum est ex ipso premere aut extollere casu
Res gestas, animo consilioque decet:
Et qua successu caruit tua magna voluntas,
Laus ex conatus pondere maior erit,
Augebitque tuam fortunae iniuria famam:
Plus meriti quam quis credere possit habes:
Tu varia indomito conflasti incendia Geldro
Adque tuos tandem iam silet ille pedes;
Tu moto inversos pressisti milite Belgas
Inque tuum frusta gens stetit illa caput;
Vidit equos viditque tuos tunc Sequana currus,
Horruit armatas ipse Mosella manus;
Te Rhodanus tristisque Araris sensere ruentem,
Inque Pyrenaeo culmine castra locas;
Tunc Mediomatrix sensit tua signa, timentes
Tunc Senonas bello, tunc Heduos que petis;
Nec procul hinc natum funesta strage Philippum
Plurima post tandem milia caesa refers;
Et te iam Regem ducibus pater ipse coactis
Dixerat, assensu consilioque ducum,
Eiicis a patriis Matthiae castra tyranni
Sedibus: in regno sederat ille tuo:
Austria tunc armis, tunc magna Vienna recepta est,
Et tibi se totam Pannonis ora dedit.
Omnia caede reples, et ne sine testibus hoc sit,
Ister ab hostili clade cruentus abit;
Nec tibi vulgares solvit nigra factio poenas,
Quam laquei infami morte perire facis.
Quo pater Huttenus bello tua signa sequutus
Saepe mihi dixit, quantus in arma ruas:
Sensit enim viresque tuas senitque vigorem,
Cum manibus tantum prosequeretur opus.
Undique pacatis rebus belloque receptis,
Quando hostile nihil iam superesse putas,
Tunc vero Helvetii silva atque e montibus illis
Ausi in te vires constituere suas;
Quos licet, ut deceat, nondum superasse puteris,
Et res in dubio pendeat ista statu,
Hora tamen veniet intermissoque triumpho
Aptius hoc olim tempore tempus erit:
Invidit Fortuna tibi laudemque morata est
Saepe prius magnis obvia facta viris;
Cumque foret quae te coepto revocaret ab isto
Causa, refers populos hoste petente tuos;
Quinetiam obsequio tibi coniurasse futuro
Notum est et dextris foedus inisse datis,
Ut si nunc quicquam pro te minus egerit aequum,
Perfida diis ipsis testibus arma gerat.
Traxerat Eoos Bavarorum in rura Bohemos
Dux Rheni , et magno est gens tua pressa metu:
Illico sublatis commisces praelia signis,
Vixque tuo tandem milite septus ades,
Quando unum (ut fama est) medios furor egit in hostes
Audentem prima conserere arma acie
Ingentique animo populum turbare ferocem,
Cum iam telorum septus ab imbre fores.
Hinc spolidis dives caesoque ex hoste superstes
Marte Palatini castra leonis adis.
Quorum cur modicum livor tibi pendat honorem,
Quod pene in patrio est res tibi gesta solo,
Ire foras, dum sunt tanta gerenda domi.
Saepe quidem bellum cum iam transferre parares,
Causa nova, in patria quae retineret, erat:
At quanta interea est externos gloria reges
Pacatos solo continuisse metu!
Aut refert patriam factis servasse manuque,
An bene re visa consilioque ducis?
Hactenus internas componere praestitit iras,
Resque alio pacto non potuere geri;
Nec potes in bellum discordes ducere gentes,
Non bene sedatas compositasque prius;
Utque opifex docili parat instrumenta ministro,
Et, quo quid faciat, factum habet ipse prius,
Sic, quo bella geras, populo, quo milite pugnes,
Prospicere atque opus est ante parare tibi.
Iam tamen hoc factum est, nec habet Germania bellum,
Per te intestino libera facta malo.
Tempus adest Venetas armis excindere vires,
Tempus adest laudes accumulare tuas:
Iam potes hoc clare, iam te tempusque locusque,
Quoque ineas melius praelia, causa iuvat.
Causa iuvat, tu coge duces, tu collige vires:
Opportuna tibi bella parata vides:
Ignescunt animi, furit inflammata iuventus,
Utere quod praesto est quaeque parata vides;
Olim ardor feret iste retro, flammaeque tepebunt,
Seque interposita leniet ira mora.
Ne sine dilabi, iuxta est occasio, Caesar,
Quo propior, cupide hoc arripienda magis;
Quod ratione geri petit omninoque gerendum est,
Praesertim instructis praestat adire cito:
Nam si lenta tuas cunctatio fregerit iras,
Quod medium est, Venetis tempus obesse putas?
Principium est illis reparandi hoc tempore belli;
Irrue quam virtus creverit ista prius;
Tempora dant dilata vices citraque laborem
Opprimitur, cum iam nascitur, omne malum:
Turpe est (cum possis) Venetos non vincere, peius
Hic aliis si te deside cedat honor:
Nam nisi tu facias, nisi te duce bella gerantur,
Forsitan in populo qui gerat alter erit:
Ne sine te, Caesar, privari laudibus istis
Atque alium palmam praeripuisse tibi.
Iam ferus Italiam successibus occupat aequis
Gallus , et in laceri pelle leonis ovat,
Et nisi tu venias, nisi te intromittere certes,
Ille tuos titulos nominaque ille tulit.
Si te nullus amor patriae tenet, et tibi praestat
Ocia inexperta carpere duritie,
Hoc saltem stimulet, saltem hoc te mordeat intus,
Lintea quod velis praetulit ille tuis,
Quodque praeit laudes Gallorum gloria nostras,
Gloria fortunis nobilitata suis;
Quae postquam e somno Germanas sentiet iras,
Iam tandem dicet "me minor aura iuvat".
Certum est te Venetos primum haec in bella vocasse,
Certum est hos fines marte adiisse tuos:
Redde vices, neu sic poscentibus arma recusa:
Ut nolis, causa cogeris esse ferox.
Adde prophanatas leges ruptamque, nec una
Fraude, fidem et toties foedera laesa tibi,
Adde deos nuper contra et socialia iura
Quatuor a Veneto milia caesa duce,
Tot bello afflictos populos urbesque subactas,
Mista prius multis, mista venena tibi,
Tum quod in exemplum possunt ea crimina duci,
Coniice, ni foedum poena sequatur opus,
Quod nisi de Veneta sumenda erat ultio fraude,
Hoc poteras bellum sponte iniisse tua.
Unius ob raptum nuptae socia arma sequuti
Eruerint Danai Pergama celsa duces;
Ausa sit Oebalii soboles animosa Philippi
Humanum bello sollicitare genus;
Moverit affines raptarum causa Sabinos
Adversus Romam contrahere arma novam:
Nos Venetos regno tumidos et nostra petentes
Ferre extra patrias arma sinemus aquas?
Quam molles olim populi belloque minores,
Ne sine Germanos non potuisse magis.
Quae natura loci quaeque ars ab origine gentis,
Institor Adriacus vendat ematque piper;
Cui minus est, patrium piscando naviget aequor,
Spem lucri parvam possideatque scapham:
Tu natos e Marte viros ne crede timeri,
Dum sinis a Marco semileone peti:
Usque adeo pudor est, quod nos Veneta arma lacessant:
Tum quid si contra tu nihil ausus eas?
Consule temporibus, videant tua facta nepotes,
Dumque licet, famam posteritatis adi:
Gloria quaeratur tibi Persidos aemula Cyri
Nitere Pellaei vincere gesta ducis;
Thebanas laudes Cecropium que decus;
Vince graves Marios virtute amplosque Metellos
Fabricios Curios Scipiadas que bonos,
Pompeium que senem, sed adhuc sua fata sequentem,
Quaeque repentini Caesaris acta canunt.
Vince, inquam, tantoque magis, quod qui ista gerebant,
Horum, quam nostra, est bellica fama minor.
Effice, ne videant illud tua tempora primum,
Quod quis Germanis fortius arma gerat.
Iamque oculis propone duces, propone tyrannos,
A quibus hoc, quantum est nobile, stemma trahis,
Ut pudeat si non his te maioribus aeques,
Qui famae implerunt omnia laude suae.
Ecce ruunt Cymbri et collectis Teutones armis
Ecce alacer magnis Romanum viribus ausum
Arminius victa deiicit e patria;
Et, qui te propius contingit rumor, Othones
Nonne vides toto nunc etiam orbe cani?
Et Friderichorum fama superesse triumphos,
Infaustum Latiis urbibus exitium?
Sic te ex plebe leva, sic te super aethera tolle,
Duret ut et nomen saecula longa tuum!
Sed iam bella paras, iam totis viribus audes,
Iam cita concepto castra furore moves,
Iam ruis in Venetos , et te timet hostis euntem:
Non opus est monitis ad tua coepta meis.
Annue, Christe , duci, quem tu haec in regna locasti,
Annue, ad intuitum militat ille tuum;
Da pauco Venetos superari sanguine cives,
Da tanta exiguo bella cruore geri!
Agnoscant Veneti dominum, suaque omnia dedant,
Et subdant posito colla recurva iugo;
Aut quia se toties non agnovere monentem,
Tam iusta immissis dirige vela notis.
At tu pasce animum votis et vindice bello,
Caesar, in arma tibi facta molesta rue;
Neve impune ferat si quis te laeserit hostis,
Provocet, haud iustas iniiciatque manus.
Compesce hanc Venetum rabiem stolidumque furorem,
Ut quisquam exemplo cautior alter eat.
Hi sunt qui Venetos Troiano Antenore natos
Atque alia imperio surripuere tuo;
Hi sunt qui Romam tibi et Itala regna petenti
Dixerunt "contra, si potes, arma cape".
Arma igitur capias spe plena atque auspice Christo
Omnia sunt coeptis laeta futura tuis;
Nescio quid vatum statuant praesagia de te:
Sunt quoque qui dicant astra favere tibi,
Astra favere tibi, et Veneto metuenda leoni
Dura volubilibus signa notata polis.
Omnia tuta vides: sume arma et tela capesse:
Debentur laudes hac quoque parte tibi.
Post confecta olim Romanus bella senatus
Decrevit ducibus nomen ab hoste suis,
Atque aliis titulum Libyci peperere triumphi,
Nonnullis decori Gallia victa fuit,
Creta potens aliis et bello pressa Corinthus
Ille suis Numidis Thracibus alter ovat,
Quosque aegre vicit Romana iniuria Cymbros
Et de Pellaea laeta trophaea domo:
At tibi qui iam se mundi caput esse putabant,
Cum vinces, quantae nomina laudis erunt!
O eat illa dies quae, si bene colligo, iuxta est,
Qua tibi de Veneto cive triumphus erit,
Qua niveis duceris equis curruque superbo
Post ostentatas lauriger ibis opes.
Non ego tunc solidas tristabor in hoste cathenas
Appensosque pedes implicitasque manus;
Ducantur proceres urbis sub imagine tantae,
Insultet spoliis dives Germania lectis,
Plenaque sint Venetis omnia divitiis.
Ite, triumphales, (ita vertitur) ite, catervae!
Maximus hoc iuris Aemilianus habet.
Scribite, Germani , victura poemata, vates,
Et decori vestro nomina longa date!
Assere Caesareas, quisquis potes, assere laudes:
Materia ad numeros haec erit apta tuos:
Hic, quod nostra probet, quod postera diligat aetas,
Immortale bonus textat Erasmus opus;
Hic se dignum aliquid Musis extorqueat Hessus
Buschius hic carmen, libera lege Crotus
Me quoque ducit amor praeterque tot ultimus omnes
Augebunt numerum qualiacumque canam:
Omnia laetentur, persolvant omnia laudem:
Iam Venetos bello Maxmilianus adit!

Pene pererratis quot habet Germania terras
Et visis populis quoque sub orbe novis,
Plurima passus aquis et terra plurima passus
Ingredior muros, alta Vienna , tuos:
Non quia forte loco vellem te adiisse supremo,
Sed quia fatales sic voluere deae:
Fata sequor, fatis ita compellentibus erro,
Ante alias tecum, si licuisset, eram.
Quos mihi dura dies Lachesis disterminat et quas
Infligit curas deliciasque, sequor;
Non voluit patriae tranquillam habuisse quietem,
Non voluit placido vitam agitare statu;
'Ast' ait 'errabis varioque sub orbe videbis
'Multorum mores, quodque sequaris erit',
Nec sinit ut vellem curas amplectier illas,
Sed contra nutum pugnat agitque meum.'
Si contra impositum licuisset vivere cursum,
Visa mihi primum Pannonis ora foret:
Scilicet immensos visum est perferre labores,
Et tandem molles appetiisse dies.
Da placidam dextram venienti, urbs clara, poetae:
Hoc te per cultos obsecrat ille tuos.
Iam satis est longo tolerasse incommoda cursu,
Iam satis est durae multa tulisse viae
Et varios morbos spoliatoresque malignos
Vulneraque et casus insidiasque truces,
Si licet atque hoc lata sinunt data vivere tutum
Et reliquas tecum composuisse moras.
Ex contubernio Vadiani, Marii et Aperbacchi
Sinceriter citra pompam.

Caesar, ave, cui tanta deo est demissa potestas,
Cuius et arbitrio Iuppiter ipse favet.
Nulla tibi gens est tanta cervice rebellis,
Quaeque adeo imperii robora celsa levet,
Quam Venetum , quorum praecordia vexat Erinnys
Atque utinam tandem se in tua iura ferant,
Participesque altae pacis te principe fiant!
Auguror, hi victi, tu modo victor eris.
Iura tamen proni Germana que sceptra sequentur,
Dat veniam victis Caesaris ira semel.

Ne prodi titulo ampliore rebus,
Picta fronte, nitore liminari,
Ut fallas populum, liber, sub auras:
Multos vidi ego sic superbientes
Scombris et piperi togas dedisse:
Exi simpliciter citraque pompam.

Francia cui patria est, gelidam porrecta sub arcton,
Hercynium que nemus, qua vitifer exit in amnem
Mogus Rhene , tuum, qua Fagina silva feroces
Francorum populos vicino dirimit Hesso
Cui pater Huttenus atque ordine mater eodem
Contigit ex Equitum, tractu tentavit in illo
Caesareas pugnas peregrino inscribere versu.
Itale , da veniam, si se haud foeliciter infert
Cultibus ille tuis: certe acceptum ipse tulisset
Vatibus Ausoniis , si quem meruisset honorem.

Haec volucris, quae nunc passis nihil utitur alis
Omniaque aeria despicit e specula,
Si quasquam in terras rostrumque armarit et ungues,
Quas turbas illam posse ciere putem?

Christus habet caelos , infra regit omnia Caesar;
Nec nisi caelestem respicit hic dominum.

Quae causa aut quae res miseris mortalibus olim,
Quos colerent votis, indidit esse deos?
Nempe eadem, quae te feret hinc super aethera, virtus:
Provehit haec homines et facit esse deos.

Non mirum est si iam cunctatrix spernitur Ales,
Tam lenta multis usa quiete dies:
Nam neque compertum est quid, dum tacet, illa volutet,
Quae sibi constituat tempora, quidve paret.

Hanc volucrem, quae nunc sine bello et sanguinis usu
Pacem habuit multos semisopita dies,
Si quis adortus erit nec siverit esse quietam,
Dispeream, male ni consulet ille sibi:
Non est iste sopor, ex quo non surgere possit;
Saepe lacessitae est alta soluta quies,
Atque ubi surgit humo, per apertasque evolat auras,
Heu quantos circum concitat illa metus!

'Armiger alte Iovis , mundi timor, inclita virtus,
'Quos ruis in populos?
'Quo se mitis amor, quo se clementia vertit,
'Quaeque fuit pietas?
'Arma gerit mundus, pax est turbata per omnes,
'Priscaque rupta quies:
'Movit causa viros, furibundae in praelia gentes
'Te duce bella gerunt;
'Ira duces et caedis amor, fastidia pacis
'Una iniere tuos.
'Inclyte terrarum ductor, spes summa tuorum,
'Alte amor, alte timor,
'Quos trahis eventus animo? quas concipis iras,
'Cuive nocere paras?
'Quas affligis opes? aut quod, fortissime regum,
'Destruis imperium?
'An mortale tuis peius requiescit in alis
'Te fruiturque genus ?'
Haec quisquam irata nimiumque nocere parante
Quaesiit ex Aquila:
Rettulit illa viro, "Causam illinc Gallia pugnax
"Praebuit, hinc Veneti
"Saepe quidem Venetis , quamquam exagitata, peperci,
"Cum peterent veniam;
"At Gallos etiam meritis et viribus auxi:
"Non retulere vicem".
Vix ea commemorans totas consurgit in alas,
Numquam ita terribilis;
Cui se tot populi iuxta passimque sequuti
Applicuere duces:
Heu male consultum Venetis Gallo que ruenti,
Quos necat iste furor!

Velle puto superos, ut te tua fata repente
Sublimem priscis adnumerent atavis.
Vota ferunt homines et te superesse precantur:
Infera nam quis te digeret haec melius?
Ast ego fumosas quoties loco munus ad aras,
Hoc peto et hoc mecum mille petunt alii,
Invideant ne te misero pia numina mundo,
Atque ita dent caelos ne hinc rapiare cito.

Quid veteres mirare tuos, Germania , reges?
Quid repetis priscos in tua secta duces?
Ne pete Gambrivios natosque Tuisconis omneis
Visaque sub Manno fortia corda deo,
Hermionas ve alacreis natosque Ingaevones armis,
Cimbrorum proceres Teutonicum que genus,
Quique domi tibi quique foris peperere decorem,
Neve Ariovistos Arminium que ferum.
Crede mihi, temere praesens revocatur ad aevum
Carolus , ut fortis, magnus ut ille fuit.
Quid septem Henrichos , quid tres miraris Othones
Non ulli dignos cedere Scipiadi
Et Latio horribiles Friderichos , quos ratio egit
Ulcisci infidos sanguine Pontifices?
Ut tunc tempus erat, nemo ornamenta superba
Teutoniae potuit provehere ulterius;
Nemo istis melius gessit vel pace vel armis
Rem patriae, nemo fortius arma tulit.
At si quem probitas, si quem omnis criminis expers
Mens dignum patrio fecerit imperio,
Si cupis innocuos mores pacemque fidemque,
Summus et ad votum Maxmilianus erit,
Quem neque mollities possedit quaeque voluptas
Terrarum dominis regibus esse solet,
Et cui non placuit luxu indulgere supino;
Si qua fuit, numquam pax odiosa fuit;
Illecebris nullis nullaque libidine fractus
Defuit ille sibi, defuit ille tibi.
Quis vidit madidum myrrha crispare capillum,
Quis vidit casia, quis maduisse croco?
Quando armis requiem, bello quando ocia honesto
Aut trabeam rigido praetulit ille sago?
At contra integritas, contra est clementia virtus,
Quaeque artes tantum percoluere animum.
Si petis ingenium, si ne qua industria desit,
Septem uno linguas hic solet ore loqui;
Si petis, ut sumptis bellum experiatur in armis,
Iam ruit in Gallos , iam ruit in Venetos

Rex invitarat quondam ad convivia Gallus
Insigni quosdam nobilitate viros,
Qui cum de variis loquerentur Regibus, unus
Maxmilianaeas extenuavit opes,
Dixit et esse Augustana hunc modo Consulem in urbe,
Nec formidandum Regibus ergo aliis.
Sed cum Caesareas ita vires extenuari
Audiret, sapiens Rex Ludovicus ait
'Certe ego Consulem eum nolim contemnere, namque is
'Tympana si pulsat, Gallia tota tremit.

Euganeas video turreis, Antenoris urbem,
Speratum fractis effugium Venetis
Telorum volat omne genus, defendere muros
Illi, nos contra tendimus eruere:
Nos caelum et tellus, illos sua moenia servant,
Spes nobis, illis propositus timor est;
Reddidit inclusos sua desperatio forteis,
Cumque fuga ulterior nulla sit, arma movent:
Si quis in hoc numero est qui possit plurima, cives,
Hunc ut servemus, me perimant Veneti
Iarm pede pertaesum est claudoque insistere talo;
Qui valet ut vivat, me perimant Veneti

Ille, viri, Caesar, pacis studiosus et aevo
Segnitie nimia visus obesse suo,
(Cernere enim factis licet et novitate stupenda)
Maiore est quam tunc corde pulatus erat;
Donec facta tulit Veneti opprobriosa senatus,
Non caruit, sed non perfrutus est animo:
Atque igitur reputans quae nunc, 'sub pectore', dicit
Qui non 'hoc Marii Scipiadae que latent'?
Maxima non laus est confestim effundere vires,
Sed remorari animum temporibusque frui.

Si tua corruptum moveat clementia mundum,
Ut constet, rebus non inhietque novis,
Si te propositas, Caesar, comitemur ad arteis,
Si coeant votis omnia vota tuis,
'Maior Roma fuit numquam , contendere possim,
Si quis ad hanc veteres ducat olympiadas:
Nunc nostris trahimur vitiis nobisque perimus,
Quos tu quam malles, heu, tua iussa sequi.
Verte animum, Casar! non te mitemque bonumque,
Non te clementem tempora nostra volunt.

Erraram a castris ad clausam Antenoris urbem;
Continuo flamma missilibusque petor:
Certe equidem, fateor, timui, nec ut ante movebam
Invidiam lingua, sed bona verba dedi,
'Parcite, qui Patavi muros arcemque tenetis,
'In me vulnifica mittere tela manu;
'Parcite me, Veneti , ferro disperdere et igni,
'Ne de tot pessum milibus unus eam:
'Non ea fortuna est, ut nunc ego vique manuque
'Horrida commoti Caesaris arma sequar,
'Huc me sola trahit vestri admiratio regni,
'Noscere vos cupio, perdere non cupio;
'Ut videam, veni, non veni evertere bello
'Altini sedes Euganeas que domos.
'Alter ab arctoa vobis furor imminet Alpe
' Germanum peditem ducit Iberus eques:
'Has ruite in vires: nam quae tum gloria parta est
'Si de tot pessum milibus unus eam?'
Nullae hostem movere preces: mihi terga relapso
Heu quam difficili consuluere fuga.
'Ut caeso me nullus honor fuit, haud ita vobis
'Pulchrum est me claudos eripuisse pedes',
Dicebam, et fessus media inter milia cursu
Tutus in effosso delitui tumulo.

Cernis ut Hadriacas moveant nova gaudia Ranas,
Cernis ut Euganea respiret Marcus in unda
Utque tumens patria vix capiatur aqua?
Causa rei, sumptis non fauste Teutones armis
Mille quod a Venetis procubuere duo.
At postquam ferus arma geret Iove vindice Caesar,
Quod tutum Venetis tum satis aequor erit?

Tollere pax Venetos Germanos arma solebant,
Ingeniumque suum pondus utrisque dabat:
Mutantur mores, neque enim Germania pugnat,
Armaque tu temere conseris, urbs Venetum
Si licet ire retro, vicibus date mutua versis,
Res tunc Germanis , res erit et Venetis

Solaris te, Galle miser, tibi gaudia fingis,
Haec petis in media commoda tristitia:
Fingis enim rebusque tuis laetum instruis omen,
Quo quis te in populo non putet ista pati.
Finge quidem casusque tuos solare premendo,
Interea Caesar dum gerat ista tamen,
Et quem tu iactas abrupto excedere bello,
Haereat in tergo caede manuque tuo.

Anxia lustrato postquam gens Itala mundo
Consuluit vates consuluitque deos,
Quod male respondent vates, Pasquille , deique,
Te rogat amisso Caesare 'Caesar ubi est?'
Certa nec accessi referunt oracula Delphi
Nec Dodonaei silva canora Iovis
Omnia templa silent, nullus canit abdita vates,
Ipse tacet Libyco corniger orbe deus;
Ut tandem inveniat, miro Florentia motu
Visa est iam claro sole tulisse faces,
Atque aliquis, metuens, ne sit sine Caesare mundus,
Elegit Gallum Caesaris esse loco.
Maxima res, neque te, Pasquille, peritior alter:
Dic tandem, vales optime, Caesar ubi est?

Pone metum, Romane , tuo de Caesare: vivit,
Ulla fides ex me si tibi, vivit adhuc.
Vis ultra sperare aliquid? venit. hoc ego vates,
Quo ratius loquitur Delphica fama nihil;
Pugnaces revolant Aquilae; vidi ipse volantes,
Et tota horribiles spargere ab Alpe minas.
Quid gemitis, Veneti , tandem? quid, Galle , tremiscis?
Haec ego non dixi saepe futura prius?

Omnia miscentur, confudimus infima summis,
Partitur quisquis non sua regna tenet.
Abstrahitur Latium secluso a Caesare, donat
Hoc aliquis Venetis , hoc tibi, Galle , aliquis.
Oppositam molem iniectasque ut transeat Alpeis
Has Aquilae pennas quis satis esse putet?

Desinite ob casum, Veneti , exultare repente:
Quae fortuna bona est, itque reditque cito.
Armiger iste Iovis , qui lumine dormit aperto,
Sublimi vobis imminet e specula.
Qualis ea est, non est Aquilam contemnere tutum
Saepe quid assuetam ferre morasque pati,
Iamque soporatae similis si moverit alas,
Quos non continuo conciet illa metus?
Non tutum est Aquilae, Veneti , contemnere pennas,
Et valde his potis est et nocuisse cito.

Rana procax nuper Venetas egressa paludes
Ausa est, quam tetigit, dicere, 'terra mea est'.
Quam procul ut vidit specula Iovis ales ab alta,
Convulsam ad luteas ungue retrusit aquas.

'Bella movent Veneti , poscunt te in praelia, Caesar:
'Quae mora? da bellum, praelia, Caesar, ini;
'Excipiunt Raeti Venetos alacresque Suebi ,
' Germanos gladios Itala parma voret'.
Haec vix dum ediderat quisquam, cum iam impete facto
Cromnia progenies et magnae filia Troiae
Quo fugis? hostili cum pede siste pedem.

Quid faciunt Veneti ?' pugnant. 'quo milite?' Ranis.
'Quo duce?' mentitus praecipit arma Leo.
'Tum quibus auxiliis?' Gallorum . 'in quo hoste morantur?'
Caesare.'quid praedae quaeritur?' Italia
'Quid gessere igitur?' quosdam excivere tumullus,
Quod fortasse duces terruit Italicos
'Quid factum interea?' movet Iovis armiger alas.
'Quid Veneti ? rebus consuluere fuga.
'Quem finem sperare licet?' regina volucrum
Et rostro et saevis unguibus arma geret;
Desinet esse Leo spolio dux victus adempto
Fractaque in Hadriaca Rana latebit aqua.

Quae vicinia non tulit moleste
Regnantes Venetos? quis anxio non
Commutare volebat hos periclo
Crudeleis dominos, graveis tyrannos,
Saevos dhmobo/rous2 , feros, rapaces,
Gaudentes nece, sanguinariosque,
Cyclopum simileis, acerbiores
Irato Phalari Syracusana
Plus aula nocuos, cadaveroso
Regno Laestrygonum cruentiores?
Sed me nescio quid magis molestat,
Ut nolim Venetos diu imperare,
Negant a Venetis fidem teneri.

Has tibi dona fero, mundi regnator, ad aras,
Quae dabo iam salvo prosperiora pede:
Da morbum cessare pedis, da robur ademptum,
Sic tua numquam Arabo templa sapore vacent.
Marte rapit Venetos dux Maxmilianus in hostes
Germanos pedites et Calabros equites:
Non precor, ut morbo vivam tranquillus abacto,

Verbum Caesaris haud redarguendum,
Dignum hoc pectore talibusque gestis
Et vel Pharsalico amplius triumpho,
Quo mortem statuit malis supremum
Finemque omnibus et modum, dolori
Optatam requiem. Fluunt ter octo
Germani iuvenes recente pugna
Nec iam crura dolent pedesque, ut ante,
Cur quaerant Aponi calens lavacrum.
Quod non unda dedit, nec ars, nec herba,
Ut fiat lacero modus dolori,
His tot mensibus, alteris tot annis,
Mors una tribuit viris in hora.
Quod quisquis videt aestimatque secum,
An quod Iulius haud putabit idem:
'Mors est terminus omnium malorum?'

Haud dum omnes contemptae Aquilae, ne, Rana, superbi,
Neu tibi sub Marco semileone place:
Videris Insubres Gallo licet auspice, turmas
Confringi, Helvetias interimique manus.
Saepe suus victis rediit deus: aut ego fallor,
Aut tibi Teutonica restat ab Alpe malum.

Prospera si pugna est, iuras; si improspera, iuras;
Ocia nactus idem, Bartholomee , facis;
Si vincis, iuras; iterum si labere, iuras;
Militiae iuras, inter convivia iuras,
Iuras in medio naufragus oceano;
Iuras arma ferens, iuras in pace togaque,
Iuras seu tractes seria sive iocos;
Si lux est, iuras, nox te iurante tenebras
Invehit et fuscis Cynthia fertur equis.
Undique cum iures, iurando dic mihi tandem,
Quid non iurando, Bartholomee , facis?

Nulla est religio , servasti foedera numquam ,
Contemerasti omnem, Bartholomee , fidem.
Moribus his si te durare impune videbo,
Quos colui, nullos esse putabo deos.

Robertus hac sub mole belliger cubo,
Viator, ille Martius dux Italum
Gerente quo rem fortis Adria stetit,
Peremptus idem patriae spem sustuli;
Germanus insolenter ausum me dedit
Exempla princeps posteris. cave, nepos!

Miraris Venetae , Caesar, periuria gentis,
Miraris toties foedera rupta tibi:
Simpliciter nimium: quid enim iurare sinebas?
Quos iurat Venetus , non putat esse, deos.

Iam per Osopiacas Venetus leo pascua rupes
Ibat et in Carnis Illyrico que legens,
Ibat Amyclaei quaerens in fonte Timavi
Quis domet immanem raptibus ingluviem;
Praeda Tridentino captata est ultima rure
Cum populi Italiae partum salis esse monerent,
Grassandi faceret nec tamen ille modum:
Continuo Boreae surgens Iovis ales ab axe
Horrenda in Venetas morte repellit aquas.

Passa sub Argivo quaecunque Agamemnone Troia est,
Quae mala Pellaeo sub duce Theba tulit,
Quae Carthago potens, quae bello pressa Corinthus
Saevitum in Solymas quo fuit igne domus,
Et qua Alimedaeam prostravit clade Damascum
Qui terris Scythico fulmen ab orbe ruit,
Qua rabie Turcus Byzanti perdidit urbem,
Non metuunt Veneti , sed graviora ferent.

Oderunt populi Venetos, odere tyranni,
Quique procul quique his proximiora tenent,
Excidium cuncti supremaque fata precantur,
Regnantes nemo ferre potest Venetos
Dispeream, tantae quae pondera sustinet urbis
Si sua cum Venetis Doris amica manet.

Insubriae cecidere duces, ruit Helveta pubes,
Gaudet et in patria Rana triumphat aqua.
Fer modice, nec te nimium successibus effer:
Perpetuum non est hoc tibi, Rana, bonum;
Optima quaeque suum cito perficit hora tenorem,
Nutat in ambiguo sors malefida statu.
Cum videas nihil esse diu, mutanda repente
Omnia, per varias ire redire vices,
Hoc potes eventu celebrem ductare triumphum,
Nescia quae sequitur quid ferat hora tibi?
Fer modice, nec te nimium successibus effer:
Multa cito veniunt laeta abeuntque cito.

Non capta est ferro, verum auro Brixia capta est:
Perdidimus famam perdidimusque fidem.
Hoc de Germanis ? aut cui metus ante subisset
Ne quisquam hos populos proditione notet?
Perdidinms famam, cives, et turpiter ausi
Omnibus externis fabula foeda sumus.
Dii perdant facinus quibus hoc autoribus actum est,
Per quos haec famae nascitur improbitas!
Tu dominis Venetis et avaro, Brixia Marco
Germanorum hominum proditione subi!
Proh facinus! quid enim non dant haec tempora peius?
Perdidimus famam perdidimusque fidem.

Odisse Hadriacas sed non contemnere Ranas,
O socii, recte, qui monet, ille monet.
Dixi equidem 'sunt et Venetis sua numina; Sors est
Quae varias dubio circinat orbe vices'.
Quod dixi, risere viri quidamque bibendo
Clamabant Venetos se iugulare decem.
'Hoc Venetos iugulare fuit? vel ab hoste tueri
'Hoc fuit? O vitam, somnia, vina, dapes!
'Milia caesa virum sumptis sine turpiter armis
'Quatuor! o vitam, somnia, vina, dapes!'

Qui volet attonitae pugnam inscripsisse Cremonae
Ut breviter 'cladi' titulum det ' Venetae ',
Hoc potuit salvo decerpere carmen Homero
)/Ektane tou\s2 batra/xous2 ai)eto\s2 u(yipe/ths2

Hospitis ad tumulum quisquis spaciare Suebi ,
Desine propitios esse negare deos.
Postquam omnes Italorum urbes patriaeque potentis
Implerat fama nominis, occubuit:
Pugnavit toties, numquam non vicit in armis;
Hoc quoque, quo cecidit, tempore victor erat.
Ne mortem accusa, neque enim vitam abstulit, auxit:
Quin haec si moveas, vivere, busta, putes.

Bella, trophaea, viros, pugnas, spolia, arma, necesque
Non vacat Ausonidum commemorare patrum.
Caesa Cremonenses patefecit ut Hadria campos,
Persuasum est vinci nil potuisse magis.

Victori victoque dolor, rabida arma quiescunt;
Qui vicit, non sic vincere saepe volet.
Concurri sumptis quis vidit atrocius armis
Telaque misceri sanguinolenta magis ?
Unius haud populi pugna profudit in illa
Roma suas vires Illyrium que suas;
Tum proceres periere Itali Germana iuventus
Amisit primae robora militiae,
Profligata acies Hispana, ignobile vulgus,
Rettulit amissis Gallia nobilibus.
Iulius una mali causa est, respublica Christi

Perdis opes perdisque viros, dura omnia perfers:
I nunc, Pontifici plaude, Ravenna, tuo.

Quam prius ediderat stragem fortissimus heros,
Hanc super exhaustus sanguine procubuit:
Aspicis exangues iam nunc quoque frendere vultus
Fallentique truces fervere in ore minas?
Sic stratum, ut tulerat, iam nunc etiam arma ferentem
Qui videt, avertens hostis ut ante timet.

Debebat tibi nobiles tyrannos,
Debebat tibi Sors viros ducesque,
Invictos animo feroce reges,
Gesta re celebri potentiaque
Sublimes, tibi debuit trimphos
De virtute pari; sed ut ferebat
Fortunae favor atque iniquus error,
Quanquam est hoc aliquid, tibi relictum est,
Dum punis Venetos superbientes,
A laudum modico decore tolli.

(=Wn u(/bris2 te bi/n te s1idh/reon ou)rano\n i(/kei
Et qui non homines, non timuere deos,
Hac Veneti servare fidem de clade monentur
Ruptaque profuso sanguine pacta luunt.

Gallorum tormenta sumus, Germanus ademit
Quondam hosti victor, nunc reddit victor amico.

Qui misere natus miserabile transiit aevum,
Saepe malum terra saepeque passus aquis,
Hic iacet Huttenus Galli nil tale merenti
Insontem gladiis eripuere animam.
Si fuit hoc fatum, vita torquerier omni,
Censendum est recte procubuisse cito.
Vixi equidem Musis, animum coluique per artes,
Sed reor irato me studuisse deo.
Mens erat arma sequi et Venetum sub Caesare bellum;
Verum alio bello concidi et hoste alio:
Pauperiem, morbos, spolium frigusque famemque
Vita omni et quae sunt asperiora tuli.
Recte actum, cecidi iuvenis miser et miser exul,
Ne maiora feram, ne videarque meis.
Si fuit ex fato, ut totos male viveret annos,
Optatum est, quod tam corruit ille cito.
Ipse suas coluit per mille pericula Musas,
Et quanti potuit, carminis autor erat.

Mars genitor, votos Iacobus ductor honores
Haec tibi de fusis arma locat Venetis

Ferebant Veneti nimis superbe
Fortunas patrias, suique census
Non evertibiles maris putabant,
Tamquam illis dea caeca semper aurum,
Semper divitias rota favente
Prasens accumularet et quotannis
Devictis nova regibus tributa
Ultro apponeret. hinc furor minaeque,
Hinc insania pertinaxque fastus
Augebant animos ferocientes;
Hinc ille immodicus tumor suasit
Reges spernere despicatuique
Germanum decus et viros habere,
Divos atque homines nihil vereri.
Ah nudum quoties et indigentem
Exhaustumque pecunia vocabant
Ludo te Veneti salaciori;
Te dicteria, te leves cachinni
Et saltatio et insolens theatrum
Nolabant, tibi mordicus prehenso
Infames tiluli et notae tributae.
Versa est tota retro beans virago;
Et quae iam Venetum ioca impudentum
Hancque in te petulantiam ferebat,
Rursum (o tempora) deiicit premitque
Nudos aeris et omnium carentes,
Solos auxilioque destitutos.
It lugens mala civitas facitque,
Quos sprevit, superis suprema vota.

Ut pacem obtineant, ut te in sua foedera ducant,
Omne genus, Caesar, munera dant Veneti
Hoc dare surripere est: si sumpseris, o decus, o laus,
Quae tibi divictis integra erant Venetis
Dant tibi quae tua sunt, rapiunt tibi maxima. ab hoste
Missa vocare igitur quid licet? Insidias.

Fas, socii, male velle malis, odisse superbos
Armaque conari contra inimica manu;
At miserum est sociale nefas civileque bellum
Miscere et sociae cladis amore trahi.
Vicimus, at nobis perit et de sanguine nostro
Effusum est quicquid perdidit ista dies;
Atque hoc servitum est iterum tibi, Turca , triumpho,
Quod nisi laetaris, non sapis; at sapis hoc.
Te foelicem igitur, cui quos tu perdere velles,
Ipsi intestino perdimur exilio.
Victor ova, compos voti, suspende trophaeum,
Quam sine caede tua vicimus ista tibi;
Mutuum in interitum pastoris ovilia Christi
Nedum haec ille lupus perderet, ipsa cadunt.
Erratum est, socii: tum si quis gaudet ab ista
Caede, suo laetum se sciat esse malo.

Senserunt Veneti quae sint ea somnia, Caesar,
Quae modo dicebant perpetua esse tibi.
Tantorum sopor his igitur fuit ille malorum
Causa, quod hanc requiem non voluere pati.
Fallaces oculi et simulantia lumina somnum
Uno (miserum) Venetos perditis exitio!

Sparsa Ravennates semiobruta membra per agros,
Quaeque fit esca avibus quaeque fit esca feris,
Diversorum hominum manante cadavera tabo,
Corporis Hispani hoc, corporis hoc Veneti
Germanorum alibi iuvenum caritura sepulchro
Ossa videt quisquam et temperat a lacrimis ?

Ulte nefas Venetum , scelera ulte insignia, Caesar,
Confer in accensos thurea dona focos,
Gratas redde preces, aequo cadat hostia Christo
Qui te, qui patriam servat et imperium,
Qui Venetas tibi fregit opes, spem gentis avarae
Sustulit, in miseros deposuitque metus;
Sacra deo primum fac sospes, deinde triumpha
Laetaque victrici fige trophaea manu.
Tum vos, Caesareae quibus est cura ulla salutis,
Hic pia ferte deo munera, ferte preces.

Praelia Mantoo dare carmen idonea vati
Materia, insigni iustaque Maeonidi
Res Venetum , quibus aucta lenus fuit omnipotente
Fortuna gratas usque movente vices,
Heu quantum fregistis opum, quae copia per vices
Ex illo rerum flore senescit inops!
Nubila foelici duxistis quanta sereno!
Scilicet hac Venetum res fuit aucta tenus.

Parte videt Venetos conflictu Crema sinistro
Hac cadere atque illa parte Cremona videt.
Dat specimen Fortuna sui, dant numina signum,
Heu nullam humanis rebus inesse fidem.

Caesareos soliti petulanter carpere somnos
Cunctantisque moras vertere in opprobrium
Desidiam nobis, Veneti , obiecistis et illam,
Nobis, haud vobis quae nocuit, requiem,
Ociaque et lusus, quando inter vina supinos
Dixistis populos degere Teutonicos
Verba animos movere virum risusque superbi:
Solvimus infamis ocia desidiae;
Solvimus, o Veneti , somnos, vigilamus abactis
Lusibus, in vestras sed vigilamus opes;
Iamque etiam eventus docuit pugnare supinos
Scire et cunctantes rumpere posse moram.

Qui nuper terris, Veneti , quique omnibus undis
Imperium et leges imposuere novas,
Qui vicere duces, traxere in vincula reges
Et freno populos continuere feros,
Quorum opibus nil maius erat, quorum urbe superbum
Ilion inferius sordidiusque fuit,
Et qui iam secum tumidi caput orbis agebant,
(Quid non immutant tempora?) sunt miseri.

Quos facit excelsos, cogit prius omnia virtus,
Quaedam etiam, quae vix sint adeunda, pati;
Quae si lance suis quicquid dat ponderat sequa,
Et quantus labor est, praemia tanta refert,
Nemo maior erit, nemo te aequabit honore:
Nam qui pertulerit tot mala, nemo fuit.

Concessit Venetis maxima Iupiter
Terras et peregre divitias maris,
Europae in populos perque Asiae sinus
Ingens imperium regnaque fortia:
Atque haec si libeat ferre modestius,
Dixisses eliam plus nimio satis;
Sed magnas quia res magna superbia
Tranquilli impatiens desuper abiicit,
Rursum aufert Venetis omnia Iupiter

Nuper Virtuti Fortuna inimica furebat,
Quantis ut posset viribus officeret;
Ergo ut te totum pessundaret, ocius illam
Fronti aptasse ferunt cornua bina suae:
Tu virtute tua nixus de fronte revellis
Cornu aliud Gallos , cornu aliud Venetos

Quisquis exemplo Veneti senatus
Non feret laetam placide quietem,
Ducat exemplo Veneti senatus
Tristia fata.

Fabula mota recens Italas conterruit urbes,
Atque illam Veneti composuere patres:
Scilicet ut si quid foret infeliciter actum, '
Haec moestum attonita pellet ab urbe metum,
Esse quid in fatis quod Caesaris arma moretur
Atque illos iubeat orbis habere caput,
Germanas aquilas Veneto succumbere Marco
Summaque in Hadriaco regna futura freto;
Terribiles etiam clades caedemque minantur:
Quae cum aliquis credat, non eget helleboro?

Regina fluctuantis haec maris potens,
Modo superbia tumens et ebrio
Sufflata cultu, bella delicataque,
Amabilis, spectanda florido statu,
Huberta cui fuere cuncta, quae suas
Iactabat immodestius opes, nigro
Sedet paratu lacrimans , nec ut prius
Superbit; ora squallido situ oblita,
Genae nec ut solent tenellulae, nec est
Venusta frons; cessit potentiae suae
Throno, sedetque languidum nullo caput
Nitore continens manu, solo cubans.
Putavit hanc sibi haud ineptam Sors, iocos
Quid non tibi licere credis, Antias
Quae non soles miscere suprema infimis?

Tu nunc Sequanicos mirata Bononia Francos
Omnibus acclamas pompa obeunte viis.
Plaude quidem pompamque nova victoribus istis,
Et dominos Gallos fer dominosque voca:
Verum alios Francos alio Germania plausu
Heu vereor ne te non cupiente dabit.

Quid te adeo, genus acre virum, quid te, Itale pugnax,
Hi passim plausus istaque pompa iuvant?
Non quorum adspirat primo fortuna labori
Continuo invicti roboris esse puta.
Fregerit Helvetias Germano milite vires
Gallus , ab imperio Sfortia deciderit;
Ast ego venturi vates ero, credite vati:
Cum veniet Caesar, omnia Caesar erunt.

Huc nunc, huc oculos patentiores
Et ruentis grave dirigant acumen
Reges et populi ducesque rerum:
Cum Gallis Venetos superbientes
Contra non nihil insolenter ausos
Oblitosque sui suaeque sortis
Vicit Caesar et ad nihil redegit.
Quis nunc fortuitos opinione
Amplexabitur exitus sequaci,
Aut quod sors dederit ratum putabit?
Quis nunc divitias potentiamque
Ut certum feret, ut suumque ducet?
Fortunae vagus est levisque nutus,
Incertus favor et rotae minacis
Incomprensibile et citum volumen.
Huic magnam Veneti fidem dederunt,
Hanc semper solito venire Gallus
Cursu credidit et tenore coepto:
Verum haec versa retro fefellit ambos,
Et quos sustulerat favens in altum,
Rursum deprimit invidens ad imum.
Fortunae instabile est vagumque numen;
Virtus, quos habet, efficit beatos,
Et siquid dederit, vetat revelli:
Cui fidens animo nihil timente,
Votis omnibus, exitus in omnes,
Terrarum caput ad nihil redegit
Cum Gallis Venetos superbientes.

Tarda quidem, sed opima tibi Fortuna resultat:
Quae veniunt cupidis sera, tamen veniunt:
Iupiter ille tuus tibi dum bona temperat astra,
Quiddam a Saturno , ne cito det, patitur.
Impediat licet ille, tamen melioribus astris
Sunt tibi vel media fausta parata mora.
Sidera promittunt meliora. quid ambigis? an non
Tardior ad votum est optima quaeque dies?

Omnia sunt Galli , contra petit omnia Caesar:
Ille quod est fruitur, hic quod abest inhiat.
Fac ludos, Fortuna, aliquos, mutata repente,
Caesar ut haec habeat, Gallus ut haec cupiat.

Victores paulo ante penes sors prospera Gallos
Cum foret, in Latio fabula Caesar erat:
Vertit se Fortuna retro, Germania vicit,
Confestim Gallus displicet Italiae
Nescio quid sperem; certe quid dicere possum?
Mobilis Italia est, nobilis ante fuit.

Sorte sub ambigua devinctus vertitur orbis
Inque vicem redeunt candida et atra dies;
Imus ad arbitrium Fortunae luminis orbae,
Omnia dant casus adimuntque: ita vertitur ordo,
Si tamen est ordo cuncta regi temere.
Vidi ego regnantes Venetos servireque vidi,
Sublimesque iterum vidi iterumque humiles
Parvum intra spacium nec multos temporis annos:
Usque adeo variat sors variatque cito.

Aeris eget Caesar, numeratum possidet aurum
Gallus , et est auro florida res Venetum
Hostibus addit opes motu Fortuna secundo,
Virtutem nobis caedit et arma deus.
Stat quisquam et casu mentem defigit in illo,
Eventum dubiae nosse cupitque rei,
Et dum Sidonio Gallos miratur in ostro
Et Tyria Venetos murice obire videt,
Paupere continuo spem totam a Caesare ducens,
Sub dominis Gallo fert Venetis que iugum,
Quos ubi contundi nostris rursum aspicit armis,
Teutonicas iterum pronus adorat opes:
Nimirum sapiens: nam quod Fortuna dat, aufert;
Non hisdem vicibus dat adimitque deus.

Quem dederat Fortuna apicem, siquando revellit,
Non sibi praestandam commotiet esse fidem.
Sunt haec usque tamen qui demirentur et omnem

Erexit Fortuna rotam, (sic perdita mundo
Illudit, quoties hanc iuvat esse levem)
Erexit, circum attoniti regesque ducesque
Ante vagam moesti stant hilaresque deam;
Illa viros durare iubens spe mulcet inani,
Ambiguum axe movens orbem iterumque movens;
Aeternum facit hoc, nec adhuc tamen implet hiantes,
Dum saepe a summo mutat ad ima loco,
Dum nunc afflat opes, dum nunc subvertit honores,
Dum fovet immeritos attenuatque bonos,
Dumque onerat curis et sollicitudine vexat
Ultra omnem fallax expatiata modum.
Sic aptam tamen esse aliquid numenque putamus:
Hunc fucum nostris oblinit haec oculis.

Concessa est Venetis efferto copia cornu,
Plausibus extemplo laetitiaque fremunt:
Caesaris arma agili siquid Fortuna rotatu
Evexit, planctu tristitiaque iacent.
Usque adeo Fortuna nihil moderabile suadet
Oblitosque sui, quos regit, esse facit.

Quem finem, Fortuna, facis ludique iocique
Aut variam in nobis qua iuvat esse tenus?
Cum premeres, imo Venetos et in axe locares,
Vidimus imperii luxuriantis opes:
Res illis rursum facis ut contingat abunde
Praecipitique leves Caesare ad alta vocas;
Conversis iterum radiis mutata repente
Rem nostram et laetum provehis imperium.
Quod licet advolvas vehementi nixa rotatu,
Ipse tamen didici non tibi habere fidem,
Et video nostras inter res quid sit et illas,
Quod nos, ut cupias, non variare potes:
Nempe usus rerum nobis patientior, illi
Assueti cum sint tristia ferre minus;
Si cui res igitur nimis affluxere secundae,
Ordine mutatas aegrius ille feret.

Est caelum atque illic superi qui humana tuentur?
Aut aliquos usquam credimus esse deos?
Vel si quis divum est usquam, mortalia curat?
Aut adeo superis convenit esse leves?
Certe, quicquid id est quod numen habere putamus,
A quo persuasum est inferiora regi,
Instabile, infidum est, varium, mutabile, fallax,
Quodque nocet temere, quod temereque iuvat.

Quos tandem in populos aut quo haec lilia pandent?
Aut quas hic serpens involuetur opes?
Inspice res, Aquila , tibi luditur; erige pennas,
Numquam cura tibi maior habenda fuit;
Effice, cristati marcescant lilia Galli
Et sit qui Serpens debuit esse tuus.

Ambitionis agrum circumvolitabat apertum
Gallus , ut hinc avido carperet ore cibum;
Visa est imperii species quasi rege vacantis,
Invasit totis viribus impar onus,
Nunc etiam attendit mentem et defixus inhaeret
Et studiis summas omnibus ambit opes.
Recte, habet ingenium: tu quid, regina volucrum,
Non hoc esse tuum, quod rapit ille, doces?

Quo tibi, Galle , amor hic regnandi atque ista cupido?
Quin moderare animi vota tenesque modum!
Non potes, ut cupias, Aquilam superare volando,
Quantumcunque alas contrahat illa suas.
Saepe moras patitur, quae, cum properare necesse est
Tarde abeat quanquam, vertitur ante tamen;
Scilicet ut possis alios ita vincere gallos
Et generis volucres istius ante voles,
Contra Aquilam nihil est quo tu merearis honore,
Ut folio cingas vel breviore caput:
Par Aquilae fieri despera, haud vincere tantum,
Usque adeo pennas anteit illa tuas.

Quo sit nostra loco res, Galle , audire laboras?
Recte habet et placido est tota quieta statu.
Quid faciat Caesar? Tibi tantum irascitur, aio,
Atque unum id patitur, caetera laetus agit;
Lilia plus aequo tua nempe excrescere vidit
Teque ala nimium luxuriante vehi:
Proinde quid e folio decerpere cogitat illo,
Quem te intra teneas, constituetque modum.

Cernis ut Insubres migrarit Gallus in urbes,
Ut Mediolanum possideatque tuum?
Cernis opes Italas hostilem invadere Francum
Quo tibi dotales eripiantur opes?
Anxilium populos totque vocare tuum?
Tolle leves, Aquila, pennas Gallum que coerce:
Iam tua nulla quies suspicione caret;
Tolle, Aquila, has pennas: opus est torpentis in illo
Cunctari facto desidiamque pati.
Pande alas, regina avium, Gallos que coercens
Desidiae somno concita quaere fugam.

Pone modum rebusque tuis animique furori,
Et, quae te supra est, ambitione vaca,
Ut Latium , quod aves, habeas urbesque Latinas
Et tibi Germanum pareat imperium:
Tu tamen inferior quam ut possis ista tenere,
Quae tentas, tergum hoc pondera ferre nequit.

Galle , cupis Latii et Romae dominator haberi,
Regiaque imperii munera, Galle , cupis.
Accipe et ad tempus nostris te insignibus orna,
Adde Aquilae pennas, hac patiente, tuis.
Quae siquando suas repetitum venerit alas,
Quos tu tunc risus nuda movebis avis?
Desine cornicis furta ostentare periclo:
Emergit sua quem, non quem aliena probant.

Iam tua turbatum navis conscendit in aequor,
Icta procelloso discutiturque freto,
Circum euri boreaeque fremunt, circum omnia, Caesar
Siqua solent medio terricula esse mari.
Heu portus invade cito, ne, dum occupet alter,
Excludare vago naufragus oceano.
Ecce subit Gallus et vento vela secundo
Expedit; ipse moram dum trahis, ille subit.
Heus age rumpe moras, invade! occasio, Caesar,
Impatiens omnis optima quaeque morae est.

'Pingue mihi lucete, foci, mea lilia florent,
Victima Fortunae concidat icta triplex'
Gallus ait, 'sacroque ardete, altaria, fumo:
'Nunc mihi sus, nunc bos, nunc cadat agna mihi,
'Ille modo captus capto patre ducitur Anguis,
' Insubres parent Cenomani que mihi,
'Ianua paret, opes Ligurum Alpinos que subegi,
'Tam late populos Italiam que premo:
'Fortunas sed opima mea cadat hostia dextra,
'Ultima spes, orbis imperium, superest'.
Dum iactat, cristamque levat porrectius aequo,
Ista audire potes, ferre, Aquila, ista potes?
Quin acuis rostrum passosque exurgis in ungues
Et Gallum attacto pellis ab imperio!

Multa cupis, Fortuna tibi cum plurima donet,
Galle , ne hinc modus huic, nec modus inde tibi;
Debes ipse tamen Fortunam nosse: ferendo
Plurima saepe nocet, dum ratio omnis abest;
Ipsa quidem caeca est, ut cui det nesciat et quid;
Nescit in eventum quem tibi donet item.
Ecce autem quae sunt mutantia tempora casus?
Lilia quam possunt ista virere diu?
Frivola Fortuna est, tempus mutabile: certe
Gloria, sit quamvis magna, caduca tua est.

Aspicis Italiam tumidos concerpere Gallos
Liliaque ad longum sparsa virere Padum
Aspicis insessas diris populatibus Alpes
Germanas que urbes imperiumque peti:
Ut te, ut nos serves, non expergiscere, Caesar,
Rapta tibi et dextra vindice ab hoste rapis?
Tu facta, atque opus est, maxima, Caesar, adi!
Maxima adi, quo se longum diffundat in aevum
Fama tua, extremos rerum adeatque dies;
Aut si fama nihil, nihil haec te gloria tangit,
Ne tu, ne totum hoc quod superest pereat.

Factus es altivoli opprobrium miserabile Galli
Itala sunt risus plena theatra tui,
Caesareae spernuntur opes, spernuntur honores,
Somnus Teutonicas fertur habere Aquilas,
Germanos vina inter opes consumere et aevum,
Venando patrium te peragrare nemus,
Germanam peregre virtutem habitare, tuisque
Arma, viros iamnunc urbibus esse negant:
Quod tu, non aliquas, auscultans, induis iras,
Ulcisci ut famam hanc opprobriumque velis?

Verum equidem fateor, Caesar, quanquam haud ita gratum est,
Gloria Gallorum est maior honore tuo:
Nulla tamen tua culpa inibi, Fortuna iocatur,
Dumque premit Gallos , te facit esse levem;
Aut operatur Ate factum istud Homerica totum?
Quicunque iste deus tamen est, nisi fers mala sponte,
Tam facile haec abiges quam facile ille dedit.
Magnum adeo incepti momentum est: incipe, Caesar,
Ut famam hanc abigas, ut pariasque decus!

Imperium nescis quam sit mala bestia, Galle
Quodsi forte scias, tantopere istud agas?
Nusquam adeo Fortuna levis lascivaque nusquam est,
Iam me, Galle , audi: qua surgere contigit istuc,
Omnia ni fallant, hac ratione cades.
Nulla diu potis est durare superbia, Galle
Hoc moneo quoties tu nimis alta petis.
Iam tua mens nimium sublatam concita cristam
Erigit interque has laeta triumphat opes,
Certe oblita sui: quid enim si lilia, quae tam
Nunc frondent, sicco stipite flacca cadant?
Omnino ambigui casus, mutabile tempus,
Multa Aquilae virtus, Galle , minorque tibi.
Parcius haec cupiens te contrahe! quinetiam (audis?)
Caesare sub domino, Galle , fer imperium!

Haec cervice tumens et versicoloribus alis,
Quae crista imperium despicit omne rubra,
Quae mediocre nihil, nihil et moderabile secum
Volvit et immensas concipit ales opes,
Aemula reginae volucrum, nimis alta volutans,
Quae caelum pennis nititur ire supra,
Si quicquam feret his olim successibus impar,
Quos risus nobis lapsa movebit avis?

Nuper sidereas Gallus transcenderat Alpes
Terruit Italicos bellua torva duces,
Mediolano postquam consedit in Angue,
Conflavit magnos crista superba metus.
Nunc etiam Veneti depastus membra Leonis
Omniaque Hadriacum nactus adusque fretum,
Successu nimium fortunae elatus opimae,
Aggressusque suis viribus impar onus,
Ausus ubi est Aquilae nec opinas nectere fraudes
Et pactum sociae rumpere foedus avi,
Rursus ad Insubres lacero redit agmine montes.
I nunc, atque ultra quam decet esse para!

Sfortia progenies, istis dignissime rebus,
Quae tibi se lapso restituere patre,
Sfortia progenies, quem post tria lustra recepit,
A quo dispulerat sors recidiva loco, ,
Gratulor eiecto tibi se committere Gallo
Insubris populos Cenomanos que tuos,
Tendere in occursum reduci matresque virosque,
Qui grave Celtarum deposuere iugum,
Ereptas gaudere urbes animosque tuorum
Et nunc ille vagas disperso milite turmas
Belgica que infenso numine castra trahit,
Caasareasque aquilas per non remeabile caelum
Caede vaga trepidum conficiente fugit.
Da veniam, Fortuna, viris qui te omnia nuper
Miscere absque ullo diximus arbitrio!

Cur nunc ille fugit demissisque ambulat alis
Gallus , tot populis qui modo terror erat?
Cur lacero tergo fugienti atque agmine parvo
Languida funesto sanguine crista madet?
Nempe quod antetulit tranquillis turbida rebus
Supra Aquilam pennis ausus abire suis.
Senserat illa dolos et cum iam mulla tulisset,
Rapta lacessitis unguibus arma tulit.
Quisquis habere hostem mavult quem posset amicum,
Si ruat hic, dicas omnia digna pati.

Nunc ego te solum Gallis intendere vellem
Consortemque irae non habuisse tuae,
Nunc ego te vellem fugientia in agmina, Caesar,
Non nisi mortaleis exeruisse manus.
Namque ubi lenta tuae visa est clementia pacis,
Iratum Gallis sensimus esse Iovem
Igne micat caelum, quatiuntur fulmine montes,
Horridus it terris lapidosa grandine nimbus,
Quaque illi fugiunt, omnia ventus agit.
Vellem quos decuit vel qui meruere perissent
Aut saltem dignos plecteret ista lues:
Nunc passim Italicas immiscuit illa ruinas,
Et socios poenae Galli habuere suae.
Per, Ticine , tuos, per quos secat Abdua campos,
Iugera per Trebiae consita perque Pado
Imbre iacet contusa seges, nec grandinis huius
Impetus innocuus frugibus ille fuit.
Constitit hoc tanti sceleratam expellere gentem,
Nec sine communi est poena reperta malo.
Quod tamen hi fugiunt quodque his regionibus absunt,
Quae data sunt faciet damna dolenda minus:
Nam neque nunc sacras quisquam se armabit in aedes
Et spoliis ipsos saeviet ante deos,
Foeda nec innuptis metuentur stupra puellis
Securumque prement femina virque thorum.
Tum quia tu pugnas iustamque exurgis in iram,
Non ultra in Gallos saeviet ira Iovis

Postquam pacta leves ruperunt foedera Galli
Caecaque fraudato Caesare bella gerunt,
Signa dedit Tellus, signum dedit arduus Aether
Ultores rupti foederis esse deos.

Effera crudelis refugata potentia Galli
Hactenus amissum fleveris, orbe, patrem.
Casus ulte tuos captivumque ulte parentem,
Aggredere ereptas, Sfortia victor, opes.

Nunc lauris hederas, hederis connectite lauros,
Et gemino meritum cingite honore caput;
Spargite humum foliis, manibus date lilia plenis,
Cum violis molles accumulate rosas;
Plaudite, servati cives, clamate triumphum
Et stata propitiis solvite vota deis!
Germano iuveni quos non debetis honores,
Auspice quo tantas Gallia perdit opes?
Solus hic Insubres tibi, Sfortia, reddidit urbes,
Solus ab indigno rettulit exilio:
Iam desertus eras, iam nil superesse videbas,
Consuleres rapida ni tibi forte fuga;
Ille subit motaque trahit tot milia ab Alpe
Teque iubet refugum cum pede ferre pedem.
Quid faceres? hinc spes urget, timor inde coercet,
Donec ab ancipiti liberat ille metu.
Vix primae Gallorum acies videre ruentem,
Nudantur turpi terga suprema fugae.
Vidisti hostiles medium turbare cohortes;
Atque ea visa graveis restituere animos.
Quos nisi sic faciat, nisi consilioque manuque
Te iuvet, hic potuit ultimus esse dies.
Ingredere o factisque tuis dignum accipe munus
Teque triumphali fer, Ioachime , rota!
Hoc tibi servati decernunt cum duce cives;
Laudet, amet prolem Saxonis ora suam.

Cum ductore ageret bellum sub Caesare Gallus
Fortis et horribili Marte timendus erat;
At postquam ex causa discessit uterque seorsum,
Naufraga sublato cortice fertur avis,
Nec volat absque alis, nec init sine cortice flumen,
Nec vim seiuncto Caesare Gallus habet.

Ne, iuvenis, demitte animum, ne cede periclo,
Ne sine te primo turbine destitui!
Transeat hostiles ardente Trivullius Alpes
Agmine, in adversum Gallia tota ruat:
At tibi se Caesar, tibi se Germania fido,
Ne modo desperes, obtulit auxilio.

Arma gerens multas Gallus perterruit urbes,
Commoti Gallum Caesaris ira fugat.
Tantum aliquid Gallus igitur valet et breve tempus:
Omnia subiecto Caesar in orbe potest.

Ne tibi turpe puta nec sit tibi, Galle , pudendum,
Quod nunc Caesareo cesseris imperio:
Quos poteras, armis vicisti: ea gloria magna est:
Contra summa potest Caesaris arma nihil;
Tum si debueras vinci, solatia praestat
Quod te qui vicit, Maximus ille fuit.

Bella gerunt reges quoties sua causa lacessit;
Non nisi quod magnum est vincere Caesar amat:
Tunc cum parva fuit nec tanta potentia Galli
Quamquam hunc, cur posset tangere, causa foret,
'Tangam' aii; 'at postquam est nacta ista superbia summum;
Nunc quota venturae portio laudis erat?
Degeneres animi contra imbecille feruntur;
Non nisi quod magnum est vincere Caesar amat.

Sfortia, pone metum, contemplo exurge periclo:
Helvetium peditem fert Ioachimus eques.
Pugnandum est: pavidos tu pande, Novaria , muros:
Ex te etenim Gallis illa procella ruet.
Perdideras patrem, servabis strennua natum:
Vertit enim facilem Sors recidiva rotam.

Cui datus es miles bello, dux factus eodem es,
Vidit et armari et vincere tempus idem.
Dux tyro, confestim virtus maturuit in te:
Quid mirum? summis haec venit ante diem.

Testis erat Gallus paulo ante insigniter ausus
Non esse in dominos arma gerenda deos:
Nam cum ultra vires quiddam tentaret, ab illo,
Quem se sperarat vincere, victus abit.
Tamquam aliquid sese indignum fortuna tulisset,
Primum illi victo repsit in ora pudor;
At postquam cura ratio mentem egit ab illa
Altius est casus intuitusque suos,
'Arma tuli temere', quoties irascitur, inquit,
'Numen habet Caesar, numine vincor ego'.

'Sanguine nunc, Ticine , rube, nunc sanguine, Lari
'Infice Teutonicas caede fluente rates.
'Qua fugiunt Galli , si non tenet omnia miles,
'Claude viam coepti, Iupiter , effugii'.
Haec aliquis: iusti superos movere precatus,
Grassati in Gallos diique hominesque simul:
Numquam ita terribili luxerunt fulgura motu,
Turbavit sumptum turbidus imber iter.
Sfortia progenies, pro quo movet omnia mundus,
Aerumnosa patris desine fata queri.

Tam poterat vixisse diu, superesse tot annos
Sfortia, praescisset si tua facta, parens.
Nunc dolor et rapti mala desperatio regni
Heu misero vegetos comminuere dies.
Discite, mortales, rebus praeferre caducis
Spem longam et nullis cedere sponte malis.

Qui Gallum , reges, vinci Venetos que videtis,
Invito moniti Caesare habete nihil:
Si quis enim vestrum tantum irritaverit hostem,
Non poterit summis viribus esse satis:
Maxima res Venetum , res maxima credita Galli est;
Atque hos coniunctos sustulit ille simul.
Iam si quis sumptis bellum experietur in armis,
Frustra spem sera collocat in venia.

Cenomanae gaudete urbes, Insubria , gaude,
Et gratare tuo libera facta duci.
Respexit Fortuna graves miserata querelas,
Quod quondam abstulerat restituitque bonum.
Da veniam periise patrem, complectere natum,
Spem patriae et tanti reliquias generis.
At tu, inferne parens, isto gavise triumpho,
Elue Sequanici carceris opprobrium.

Castra quod Insubres penetrarunt Caesaris urbes,
Quod Trebiam , quod iam transiit ille Padum
Mota quod iratos fundit Germania Rhaetos
Saeva quod in Latium promovet arma Lycus
Franca quod Ausoniis se miscent agmina turmis,
Itala Teutonicas quod videt ora manus,
Non tu, Roma , time, verum arripe laetius omen:
Non nisi qui nocuit Caesaris arma timet.

Nuper retrogrado quidam te insidere cancro
Pinxerat hoc titulo TENDIMUS IN LATIUM
Hoc quid erat nisi quod cupias nec vincere possis,
Et quoties aliquid coeperis, ire retro?
Sed pictura fuit: contra res vera secuta est,
Pro cancro tellus Itala vidit equos;
Vidit equos viditque viros: nos te auspice, Caesar,
Non iam retrogradi tendimus in Latium

Letalem obiecit quamvis Saturnia Cancrum
Lernaeo Alcides victor ab angue redit:
Sic tu mille licet pingas, Florentia , cancros,
Italicus tandem Caesaris orbis erit.

Ille ardens animi feroxque Gallus
Gallinarum aliquot salax maritus,
Nuper purpurea nimis superbus
Crista multicoloribusque plumis,
Torta quam caput altiore cauda,
Collo splendidus aureo monili,
Flagrans undique lilio virenti,
Qui gentes Italas novum stupentes
Nunc languens animi, albicante crista,
Plumis deficientibus, trahensque
Caudam pone, suas fugit relinquens
Gallinas, sua lilia et sua arma.
Dic, Fortuna, vel ipse rectius dic,
Quid te, Galle , tibi abstulit repente, aut
Quo tandem ille animi vigor resedit?
An, qui somnia dormiebat alta,
Per te est excitus irruitque Caesar?

Vicimus et Latio Gallos deiecimus armis,
Ut iuvenis nostra Sfortia regnet ope;
Vicimus, ille fugit qui nos pauloante premebat,
Cum premeret, pactam non tenuitque fidem.
Disce fidem et quod inis, regum ditissime, foedus
Servare, haud superum ius violaque deum:
Ut possis homines deluso fallere pacto,
Crede mihi, superis non ita verba dabis.

Foedera coniungunt Veneto cum milite Gallus
Hinc atque hinc Latios ut subigant populos:
Itala terra tremit, populos metus ille Latinos
Concutit et mentes abiicit ambiguas,
Horret et ipsa prius tantos experta furores
Advocat ultores anxia Roma deos;
Pacem Caesar habet, Germania tota quiescit,
Nec quam quis petiit, ferre videtur opem.
Quorsum haec? ut summas postquam res traxerat iras,
Moesta luant Galli , moesta luant Veneti

Desperant Veneti secum extremumque minantur
Auxilium Turcas auxiliumque Syros
Dum tu magna facis, sine ut illi magna minentur.
Heu mihi, quam distant omnia facta minis!

Magna Iovis volucris gelida spectabat ab arcto
Pacem, quam populis fecerat ipsa prius:
Protinus hinc Veneti furia importuna leonis,
Hinc Galli armatas explicuere acies:
Illa quidem, ut steterat, primos requievit ad ausus
Et passa est aliquid se vigilante rapi;
Quae postquam hostiles auxit patientia vires,
'Tentor' ait 'nimium!' subitasque ut moverat alas,
Continuo Gallus hinc fugit, inde Leo;
Ille quidem Insubres madefecit sanguine montes,
Nescio quae Venetos ulteriora manent.

Quae se horrenda movent, superi, quae dira redundant
Heu nimium secura sui, ruit in sua praeceps
Viscera, crudeleisque ciet miseranda tumultus:
Omnis in Italiam tendit furor; ipse minatur
Horrificam Latio stragem Saturnus , et atro
Increpuit Martem intuitu; Mars arma necesque,
Sanguineum molitur opus: saeva omnia regnant
Concessit de iure suo graditurque retrorsum
Iupiter , et totum dat acerbis cladibus annum;
Idque adeo metuens et non ignara futuri
Bis petit obscurum et condit se Luna tenebris;
Ipse quoque obducta pallet ferrugine frater.
Tot signis monuere dei: praesensimus omnes,
Cavit nemo malum; sed nec potuisse putandum est:
Autores dii cladis et accusabile fatum.
Ecce ergo aerias ruit hac a parte per Alpeis
Effusura omneis iterum Germania vires,
Substitit iratus Veronae ad moenia Caesar
Raetorum populos et amantes bella Suebos
Francorum que equitum numquam expugnabile robur
Vindelicas que manus et abactum montibus illis
Helvetium peditem, tum quicquid Rhenus et Ister
Quas vires celer Albis habet, peregrinaque regum
Auxilia, Scythicos metuendo Pannonas arcu,
Et te, Beme , armis invictum, equitemque Polonum
Hispanos que alacreis, quo non animosior ullus
Expugnare urbes populus; neque segnior audet
Parte alia Gallorum acies, iamque optimus annis
Confertum rex agmen agit raptumque tuetur,
Insubriae fines et agri ditissima regna,
Cenomanos Ligurum que urbes Alpeis que subactas.
Dant animos iuveni patriae praedivitis aurum
Successusque sui; volucres in bella sequuntur
Allobrogum turmae pugnantesque eminus arcu
Atrebates , tum qui longavae ab origine gentis
Se numerat Biturix , suetusque ad proelia Vascon
Utilior pugnare pedes, Rhodanum que colentes,
Quique bibunt Ligerim , tum quod te, Sequana , ripa
Vulgus utraque videt, quique impete Celticus acri
Fertur eques. quos dehinc iuvat auxiliaribus armis
Urbs Venetum , fatisque suis obnoxia fertur
Italia , et possessa malis, nec iam ipsa salutem
Ultra aliquam polis est sperare peritque videndo.
Posce deos veniam supplex, Leo, et omnibus aris
Innocuas protende manus sacrisque litalis
Iratos placa superos; pax incubet orbi
Et toties sperata tuis et debita votis.
Iam satis hoc luimus: superet de sanguine nostro
Quod melius liceat rabidis offundere Turcis
Hostilique Asiae Solymum quo vindice templum
Infestis auferre Syris diumque sepulchrum.

Regna petunt Latii Venetus Germania Gallus
Fraude nocens vinoque madens nimiumque superbus,
Dignae odio gentes: 'vinci' Italus orat, ' Apollo
Italiam leviore iugo'!" "Gens perfida semper"
Phoebus ait " Venetum ; gens semper Galla superbit;
Non semper Germana bibit: lege de tribus unam."

Parturiunt montes, ille exit ridiculus mus;
Cinnama promittit Gallia , praestat olus.
Crediderant Itali venturam e montibus illis
Quam posset bello vincere nemo manum;
Turba ruit, levis Atrebates et femina Picton
Huicque superstitio Parrhisiana comes,
Insuetusque mali Leucus , quique impete primo,
Non potis in longum, Celticus urget eques,
Commentorque fugae Biturix timidique Cadurci
Et, quos iam toties vicimus, Allobroges
Insubres rapiuntur opes, sese obvia produnt,
Sfortia se vendit, dat sua regna Ligur
Quos tunc non plausus, quos non, decepta, triumphos
Edebat tellus Itala Galle , tibi?
Caesar adest pugnamque petit: tu vix bene viso
Non ruis ut pugnes, sed ruis ut fugias.
Desinite ulterius, Itali , confidere Gallo
Non potis est, si quid cepit, habere diu.
Adde quod haec armis non vicerat, emerat auro:
Hoc tandem est illi vincere, regis opus.

Ver erat, extulerat pugnax sua lilia Gallus
Florida bissenis mensibus illa tulit;
Ver iterum, gelida movit se ventus ab arcto
Nescio quis: subito lilia flacca iacent.
Et miramur adhuc quae tam breve lilia florent?
Quin sinimus dubiis rebus habere fidem.

Gallus in Italia est. genitor miserere deorum,
Grande sibi adscivit terra Latina malum:
Prodita libertas Italorum ; ipse abstulit omnem
Principus mentem Iuppiter Ausoniis
Hoc ubi consilio pacem turbabat amicam;
Quamque alias semper, tunc Leo caecus erat.

Aurea saecla iterum redeunt, Saturnia regna ;
Nunc, Cumaea , tibi est facta, Sibylla , fides:
Cum canibus timidi venient ad pocula damae,
Intra se hostiles claudet ovile lupos.
Nimirum coeunt inimica, per omnia pax est,
Cum placido Gallus pacta Leone ferit.

Vicisse divos dixerat superbiens
Gallus Leonis foedere;
Contra sed ales tela quae gerit Iovis
Deosne vinces, improbe,
'An rara nescis esse lubricissima,
'Durare nec longos dies?'

Magna deum mater fertur petiisse Tonantem
Armigeros Gallos nunquid habere velit.
At deus audito stomachatus nomine Galli
'Nil Aquila invisa fulmen ea una ferat!'

Galle , quid exultas.' Aquilas quid, perfide, temnis?
Solis ut aspicies lampada, caecus eris.

Vivi venimus huc superstitesque.
Iungi sic inimica cerneremus
Gallos atque odii inscium Leonem?
Atque hoc credere quis potest nepotum,
Cum Gallo aequoreas coisse Ranas,
Vel iunctos ita cum Leone Gallos
Adversus Aquilam petisse signis?
Haec audacia magna: at illa maior,
Si pacto patientia est fideli
Inter se coeuntium duorum.

Respexere dei te, Caesar; hoc unde putemus,
Haud exempla rei, res facit ipsa fidem:
Cum Gallis Venetus discordibus irruit armis,
Se novat inque tuas bellum iteratur opes;
Proiicit ampullas Veneti maris unda, tumescit
Iamque suo maior robore Marcus adest.
Credo equidem solium Iovis illum et sidera fastu
Poscere, nec mundi regna putare satis.
Luxuriantem animum compesce, libidine vincta,
Atque animi votum contrahe, Marce, tui:
Quantumcumque bono veniant tua carbasa vento,
Siste tamen, properam cursu inhibeque ratem;
Successus urgere tuos, nimis alta petendo
Eniti quam sit res metuenda vide!
Sic illum qui rem melius novere monebant,
Et meliore fide: perfurit ille tamen.
Respexere dei te, Caesar, ad ultima ventum est;
Oderunt hominum cuncta superba dei;
Nec dubita, pactum hoc discordia quanta sequatur,
Cuius plena vides omnia perfidia?:
Unus in hoste labor iuncto, victoria duplex:
Et bene credemus non tibi velle deos?

Quam sapit ille gravi qui temperat utile honesto,
Nec temere ullius fertur amore boni.
Regna petunt Veneti , sed non sua: quam sit honestum hoc,
Haud operae precium perspicere esse putant;
Ut rapiant, sociis armant se in proelia Gallis
Iamque adeo tentant Caesaris arma palam.
Iungantur Gallis Veneti : nos causa tuetur,
Quae, quoniam iusta est, spem iubet esse ratam.
Ultores sperate deos, iniuria belli
Quos premit; interea corripite arma tamen:
Ignavos odere dei, vigilantibus adsunt:

Bellum ingens oritur: proh numina! materia apta est
Quam sibi desumat quodlibet ingenium:
Magnas cogit opes magno molimine Gallus
Nec Venetis sumpta est acrior ira prius;
Tranquillus petitur Caesar, tantique paratus
Unica Germanum causa fit imperium.
Spe magna gerere arma datur: iam te obiice, Caesar;
Hac te cunctari res tulit ista tenus,
Ultra omnis damnosa mora est, magna hostis aditur,
Sed quae se vinci sustinet, ira, tamen:
Quorum utrumque armis superavimus ante seorsum,
Quis prohibet iunctos exuperare duos?

Ille adeo semper Venetorum cognitus hostis,
Cum Venetis tandem foedera, Gallus , init:
Da specimen, Germane , tui, rumpe ocia, Caesar,
Totque lacessitus prorue in arma modis!
Omnis in eventus rerum Italus arrigit aures,
Mentem illis novitas adiicit, his adimit:
Expavere aliqui, tum plebs ignara futuri,
Ut possis satis his viribus esse, timet.
Ne timidis, Caesar, concede hoc foedere Gallum
Crevisse atque igitur robur habere duplex:
Non ut amet Venetos , ut te oderit, istud inivit
Foedus: et hoc dubitas qua lenus esse queat?

Pace inimica diu Venetis et foedere iuncta est
Gallia : degeneres terreat hoc animos.
Iuratum est in te, Caesar, iamque arma parantur
Te contra et cives expedienda tuos:
Incursus terrore tui, iam dum acrius instas,
Qualibet hos iungi conditione facis.
Res bene habet, nisi quos committere foedera cogis,
Cogere ad haec eadem dissoluenda nequis.

Thure piate deos, onerate altaria donis:
Cum Veneto Gallus semileone facit,
Iuncta semel disiuncta diu discordia concors;
Haec tandem eximii causa laboris erit.
Grata, viri, solvenda deis cadat hostia: recte
Sic cum Germanis an dubitamus agi?
Materia ingenti sese obtulit ista triumpho,
Nunc quaeri decus hoc, nunc honor iste potest.
Tantum, ut cum Venetis metuam se iungere Gallos
Atque hostile in nos surgere foedus, abest.

Pugnandum! Euganeas concivit ab aequore Ranas
Gallus , et optivo nomine Marcus adest;
Expuit hostiles vento incitus Adria spumas
Contra Aquilam, patrii murmuris usus ope.
Res bene habet, sive hanc pugnemus in aere pugnam,
Sive in aquis, terra seu capere arma iuvet:
Penna Aquilae rostrumque ingens unguesque redunci,
Lumen et inverso sole probata acies,
Pectus et ingenium et praestanti robore corpus,
Tum regnum hoc avium, tum favor ille Iovis
Pugnet eques pugnetque pedes, rate naviget aequor
Quisquis in Austriadem comparat arma Aquilam!

Auctae hostis, Caesar, vires atque aucta potestas,
Armaque ab adverso congeminasse vides:
Non iubeo timeas, sed ne contemne periclum;
Tum vero, ut solvas ocia, tempus adest.
Tempus adest, age, rumpe moras et somnia differ:
Iam vigilant Galli , iam vigilant Veneti
Surge age, cunctatum satis est; tum rite quiesces,
Cum tibi, quem cures, non super hostis erit.

Concitat iratum bellator Iulius orbem,
Effera pacificos induit arma duces,
Tela dat Italiae , tibi dat, Germania , bellum,
Hoc turbante domo prodit Ibera quies;
Impulit audaces eadem vesania Gallos
His facibus Venetas ardor adussit opes;
Ultima ab hoc flavos dedit insula mota Britannos
O ubi nunc Turcae ? sed inexcusabile bellum
Orbis in exitium commovet unus homo.
Omnibus arma dat unus homo, bellum omnibus unus,
Idem publica res efficit ut pereat,
Ut Christi perimantur oves, turbetur ovile,
Pascat et admissos caula adaperta lupos.
Haec rabies placido dimovit vincula Iano
Haec furia implevit omnia caede nova.
Atque huic, qualis erat (neque enim bonus) illud ovile
Credidimus, miserum credidimusque pecus;
Toti quinetiam regem praefecimus orbi
Nomine pastoris, nomine pontificis.
Dira venenato soboles latro prodite partu,
Hac Christum , hac sequeris condicione Petrum

Ille sui longo successor in ordine Petri
More novo tantas res agit et studio:
Nam neque pro populis orat pacique relictus,
Quod faceret Petrus , sacra fidemque docet;
Verum bella movet, gerit arma et sanguine gaudet.
Nimirum Paulum praetulit ille Petro
Paulus habet gladium, sed non ferit, occidit illo;
At malus hic multis intulit exitium.
[Dira venenato soboles latro prodite partu,
Hac Christum , hac sequeris conditione Petrum ?]

'Huc barbam Pauli , gladium Pauli , omnia Pauli
'Claviger ille nihil ad mea vota Petrus ':
Hoc simul edixit, pro Christo arcersere mortem
Ultro credidimus duraque velle pati;
Tum vero occinuit funesto classica cornu,
Continuo praeceps mundus in arma ruit.
Hoc Pauli tibi barba, pater, tibi suaserat ensis?
Hoc istaec licuit arma tenere modo ?
Quem gladio decet occidere, haud occidere Pauli
Aut satis armatum clavibus esse Petri

Cum contra Gallus bellum papa Iulius esset
Gesturus, sicut fama vetusta docet,
Ingentes Martis turmas contraxit, et urbem
Egressus saevas edidit ore minas,
Iratusque sacras claves in flumina iecit
Tybridis , hic urbi pons ubi iungit aquas;
Inde manu strictum vagina diripit ensem
Exclamansque truci talia voce refert
'Hic gladius Pauli nos nunc defendet ab hoste,
'Quand quidem clavis nil iuvat ista Petri

Armatam educit Iulius urbe manum,
Accinctus gladio claves in Tybridis amnem
Proiicit et saevus talia verba facit
'Quum Petri nihil efficiant ad proelia claves,
'Auxilio Pauli forsitan ensis erit'.

Iulius , a Phrygio qui legit nomen Iulo
Et cui nunc rerum contigit esse caput,
Discite quos tanto dederit cum nomine mores,
Quo iure Assaracis adnumeretur avis:
Abstulit, ablatos deseruitque cito:
Non servasse fidem destructae infamiae Troiae est,
A Troia in nostros hoc trahit ille dies.
Neptuno Phoebo que Phryges promissa negarunt:
Exemplo geminos fallit et ille duces.
Perfida his veteris ceciderunt Pergama Troiae
At quando aut quoties perfidus ille cadet?
Una luit, decimum dum bellum ducit in annum.
Laumedontaeam Graecia clade fidem:
At feret hunc Gallus , feret hunc Germania pugnax
Callida disposito pacta ferire dolo?

Sic periit pudor et periit prudentia, reges?
Sic iuvat in cladem vos sine mente trahi?
Atque ipsos suasore iuvat vos perdere Iulo
Vaecordes monitis in scelera huius agi?
Et cum nondum Asiae bellum Aegyptus que negarint,
Intestina domi conserere arma iuvat?
Aut quasi pauca fero veniant haec commoda Turcae
Sic propriae visum est cladis amore trahi,
Inque vicem vos civili consumere bello,
Ut super exhaustos viribus ille ruat?
Ah pudeat Ligurem que sequi, dum suadet, Iulum
Et tandem placeat consulere in medium!

Iulius assumptis Petraeum clavibus ante
Coeperat ire gregem;
Continuo lupus acer oves invasit et atrox
Miscuit exitium.
Ille, datis Petri diffisus clavibus, actas
Liquit inermis oves;
Nec mora, Paule , tuum, quo se tueatur, ad ensem,
Non propria arma, ruit.
Ecce autem insueto contra sua castra paratu
Dum videt ire lupus,
Indoctum gladii, quae non bene ceperat, egit
Deserere arma ducem.
Contemptas recipit Petrus sua munera, claves
Qui ferat, alter erit;
Nescius at Paulus , ne quis sua conserat arma,
Privat et ense virum.
Quas nunc ducet oves quae nunc in pascua, mancus
Clavibus et gladio?

Olim clara viris et splendida vatibus olim,
Fortuna nullis inferiorque locis,
Moeret apud patrium deserta Bononia Rhenum
Cum res perdiderit perdideritque viros;
Moeret, at interea vastator Iulius audet
Dicere provectam vindice se in melius.
Siccine res hominum tu, siccine provehis urbes,
Pernicies vatum, nobilitatis, opum?

Pertaesum est Petri , nunc Iulius esse laborat,
Martia contemptis clavibus arma gerit,
Polla\s2 d' i)fqi/mous2 yuxa\s2 )/Aidi proi/ayen
Hanc summam laudis praedicat ille suae.

Iulius est Romae . quis abest? date, numina, Brutum
Nam quoties Romae est Iulius , illa perit.

Arma per Insubres Gallorum hinc, Caesaris inde
Mutuum in exitium rapta tenentur, agros;
Utrimque atra viris rabies et sanguinis ardor
Stat ferro et dubia caede petita sequi.
Non licuit, superi, tantum servare cruoris?
An nisi cruda parant vulnera cuique suum?
Et causam his dederit tuus ille vicarius, armis,
Christe , tuumque omni perdat ovile modo?
Tu casus, Fortuna, regis, te iudice certant
Gallorum inde acies, Caesaris hinc acies.

Qui chalybe et duris amicitur Iulius armis,
Terribilis barba terribilisque coma,
Cui torvos horrore oculos frons occulit atrox,
Tartareae ignescunt cuius in ore minae,
Ille, inquam, gladiis atque occidente sagitta,
Et terra populis et metuendus aquis,
Qui trucibus reges terrarum innexuit armis,
Qui tetrum excito sevit in orbe malum,
Ille tot exiliorum et tanti criminis autor,
Quo se cum populis imminuere duces,
Quique manu quique ingenio dira omnia patrat,
Natus in humanum pestis acerba genus,
Cuius opus mors est, turpissimus ocia luxus,
Qui pacem cunctis abstulit, arma dedit,
Ille, inquam, talis cum vita et moribus extet
Dissimilis Christo dissimilisque Petro
Quid facit aut quid habet quod tandem dicere possis
Dignum Romani nomine Pontificis?

Fraude capit totum mercator Iulius orbem,
Vendit enim caelos ; non habet ipse tamen:
Vende mihi quod habes: nam quo (pudor), ut mihi vendas,
Ipsum te, Iuli , cuius egere vides?
Quin fera centimanos emittat terra Gigantes
Iulius expulso vendat ut astra Iove
Donec enim caelos alius regit et tonat inde,
Non ego tam magni muneris emptor ero.

Nunc ego terque quater venturae gaudia vitae
Et quaedam, quae sum vix habiturus, emi;
Accepi toties tabulas impressaque cerae
Nomina, sed tantum nomina cum tabulis.
Illud et hoc temere: neque enim sperare quis ausit
Empturum se quas vendere nemo velit,
Aut si forte velit, quae nemo vendere possit,
Cum caelum solus qui bene vivit emat:
Iam vero ut risu hoc dignum, tamquam esse beatum
Testibus his egeat, signa peti et tabulas!

Omnia turbantur, retro omnia versa videntur,
Qui bene non vivat, posse beare alios!
Cum multos ferroque neces atroque veneno,
Cum scelere occiderint milia multa tuo,
Cum tibi funesti sint sola negocia belli,
Ocia monstrosae conscia luxuriae,
Cum dicas faciasque nihil nisi turpe malumque,
Interea filum expendis, Iule , tamen?
Idque aliquis credat cui mens in corpore sano
Sana sit, et Christum qui putet esse deum?

Hunc scelerum autorem tantorum, hunc fraudis amicum,
Cui requies bellum, pax odiosa fuit,
Omne libidinibus genus usque ad monstra notatum,
Quo dare quid peius dii tibi, terra, queant?
Non tantum esse malum permisimus, esse beatum
Credidimus, mundi pertulimusque caput.
Exhaustas igitur divino lumine mentes,
O, et in errorum rusticitate vagas!

Dic mihi, sancte pater, caelestis ianitor aulae,
Cui geritur summae religionis apex,
Qui reges regis atque locas relocasque tyrannos,
Qui nutu solvis cuncta ligasque tuo,
Qui sanctos facis et cui contigit esse beato
Ante obitum, qui nos ante obitumque beas,
Quid tibi bombardis opus est, quid equisque virisque
Quaeque armata praeit quae sequiturque manus
Hastarumque ista segete atque horrentibus armis?
Quid cinctura opus est hac gladiisque tibi?
Omnia quid trahis haec? aut cur, sanctissime, tanto
Belli opere expugnas oppida, castra, domus?
Nonne manu poteras, tremulo simul ore, levata
Hos dare diis subito Manibus hosque deo?
Certe omnes Petri similes aliterve probatis
Moribus haec possunt omnia pontifices.
Quid dicam, an quoniam malus es, diffisus et armis
Pontificum, et praeceps Martis in arma ruis?
O, in te erratum mundo, qui, cum ista facessis,
Non videt a Petri te procul esse via.

Quando erit ut lumen Germania capta resumat,
Hinc Romam ut videat seque suumque trahi?
Quando erit, ut bullas auroque parabile plumbum
Orbe aliquis vendi cernat emique alio?
Aut tua perpetuo, quod nunc, Germania , Caesar,
Ludibrium Romae diripientis erit?
Quin mundi imperium et caput hoc mundi imperiique
(Nam possum haud aliud dicere) Roma tua est.

Sanguinis effusum civilis, Caaesar, abunde est,
Iam, credo, hoc duret Iulius ipse satis:
Accipiant Veneti dominum te, Gallus adoret,
Publica, Christicolae, foedera inite, duces;
Te revehat celebri Germania laeta triumpho,
Dehinc Asiam Christo cogat habere fidem;
Summa sit haec rerum, vota haec communia sunto,
Quod velit ille deum rector habere ratum.

Hoc mens illa hominum, partem sortita deorum
Et pars ipsa dei, patitur se errore teneri?
Has ruit in tenebras? adeo sine lumine fertur,
Ut scelere iste latro pollutus Iulius omni
Cui velit occludat caelum '>, rursusque recludat
Cui velit, et possit momento quemque beatum
Efficere, aut contra, quantum quiscumque bene egit
Et vixit bene, si lubeat, detrudere possit
Et, quod non habet ipse, aliis divendere, caelum ?
Usque adeo errori divina obnoxia mens est,
Ut piscatorem posse omnia vertere Iulum
Credat et invito caelos expendere Christo
Et nunc ille vagum spargit promissa per orbem,
Qui caedem et furias scelerataque castra sequantur
Se duce, ut his caelum pateat: qua fraude tot urbes
Et tot perdidit ille duces, tot milia morti
Tradidit, et pulsa induxit bella acria pace,
Tranquillumque diu discordibus induit armis
Et scelere implevit mundum, fasque omne nefasque
Miscuit, inque isto caneret cum classica motu,
Naufraga direpti finxit patrimonia Petri
Vindice se bello asserere atque ulciscier armis.
Quoque minus sibi verba dari quis sentiat, implet
Maiestate nefas, et stipatoribus illis
Grande facit nomen, iamque est Ecclesia Christi
Latronum illa manus. O saeclum! o pectora, caecis
Nubibus et miserando a se immutata stupore,
Lucem ipsam et nudum non agnoscentia verum,
Obductum nebulis vanum admirantia fucum!
Non hominem penes est caeleste expendere donum:
Nedum hoc ille latro sceleratum vendat in usum!
Tum quantum a Christo est alienum, hoc pacis alumno,
Sanguine commaculare manus et caede nefanda
Perfurere; illa autem divinae habitatio pacis
Qua sorte haeredes Ecclesia venit ad istos?
Praeterea quis recta sequi iustumque tueri
Ulterius sanctum ducet, si praemia vitae
Ille ferat morum parte inquinatus ab omni?
Ille ferat, non vir, qui quae patiturque facitque,
Si tribuas aurum, faciasque ipse et patiaris,
Condonat labemque adimit purumque reducit?
Siccine res superum est humano obnoxia ludo?
Quin animum capimus, cives, ad nosque redimus,
Et recte atque pie viventes summa putamus
Regna deum nobis cessura, ipsosque beatos
Et sanctos fieri, quos non sanctissimus ille,
Verum opera ipsa beant; eademque superna recludunt,
Haud claves, nullum quas hic veterator in usum
0stendit populo iactatque in simplici turba.

Hic diras scelerum formas funestaque narrat
Crimina subtili commoditate liber,
Quae Pepercornus , recutitae gentis alumnus
Sed baptizatus, fecit et igne luit.
Tantane ferali potuit, proh Iupiter , ira
Exciri rabies, aut tam violentus ab alto
Transmitti Phlegethonte furor? Nos crimina summo
Viderimus provecta loco, nos pessima morum
Foedarit facies, nisi adhuc peiora redundant
Tempora successu vincetque exempla priorum
Ultima quaeque dies? Quae non prior audiit aetas
Iri nostros cecidere dies. Quid tempora demens
Aetatemque queror? potuit Germania tantum
Progenerare nefas? te, praestantissima rerum,
Diis superis dilecta parens, potuisse videri
Ferre Pepercornum ? Date dirae oblivia famae,
Numina, contingat nostros nescire minores
Quorum nos puduit, vel, si meminisse licebit,
Censeri maiora fide, Germania ne sit
Nominis indicium! quid enim non illa venenum
Triste salutiferas inter produceret herbas?
Tum solum dedit illa locum partumque maligni
Pignoris admisit: tota est Iudaea propago,
Unde Pepercornus , terris invisus alumnus,
Prodiit; huic mater, pater est ab origine Iudae;
Merserat indignum Christi baptismate corpus
Dissimulato errore patrum. Ne tingite, cives,
Si tinxisse nocet, ne nostro ascite periclo
Stirpis inhumanae sobolem; sinite esse sepultam
Nocte sua, diramque iterum ne admittite gentem
Quae coniuncta nequit. Nam quo non crimine diras
Polluit iste manus? quid non simulator iniquus
Admisit scelerum? quodve umquam immanius Orci
Prodiit e latebris monstrum? Certe omnibus hydris
Saevius exarsit Lernae que ferocius angue
Orbis in exitium scelus hoc, mansuescere torvas
Quod sinat Eumenides Lyciam quod abire Chimaeram
Saevicia cogat, monstrum quod vincat Hiberum ,
Gorgones Harpyias que necet sub seque relinquat
Centauros Diomedis equos Sciron que Sinim que
Et crudum Antiphaten , quo non Laestrygones ausi
Ulterius fuerint; Siculos mitescere reges
Quod faciat Phalaris que bovem; Medea , pusillos
Quanquam excarnificet natos, cui prima relinquat
Saeviciae monumenta; ad quod requiescere possit
Foeda Tamurlanis caedes bellumque cruentum
Et tria castra ducis, triplici diversa colore
Australi horridius flatu, violentius omni
Oceano, Adriacis quod se implacatius undis
Colligat in rabiem, sub quod sua robora vimque
Dehinc, Alberte , tibi, per te clementia divum
Abstulit hanc terris pestem atque in Tartara mersit.
Ausus erat temerare deos, violare sacrorum
Omne genus divisque manus et noxia membra
Admoliri et inaudita novitate furebat;
Argento spoliare deos, donaria templis
Eruere, incestam sacris opponere dextram,
Et ficta pietate preces fundebat ad aras,
Tractabatque deum, sancti mysteria panis
Vulnere mactabat, nec adhuc (mirabile dictu)
Caede furens media subito emanante cruore
Substitit incepto, vidit se effundere passim
Sanguineos rivos insperatumque liquorem
Irrorasse manus, sensit pro pane vigentis
Indicium carnis; perstat tamen improbus ardor,
Iamque audet socios in caedem admittere verpos
Et mercede nefas factumque immane pacisci.
Avellit foetus idem ferroque cruentat
Palpantem sobolem vitamque a labe remotam
Ignaramque sui. magicas dehinc pergit ad artes,
Fraudibus invertit populum vatesque vocari
Gestit, agit medicum: quod nullo tempore credes,
Accipe, posteritas; utinam quam ficta putabis,
Tam non facta canam: potuit promittere vitam,
Praestitit interitum; iussit sperare salutem,
Intulit exitium: praesentem inducere mortem
Huic medicina fuit conquisitumque venenum;
Quas herbas Medea tegit, medicamina Circe
Quae probat, infernique canis damnabile sputum
Miscet opem morbis. Quid quae nondum acta reliquit,
Saxonas in campos, quanta est tua Marchia fontes,
Prata, lacus, fluvios sylvasque et pascua et agros
Inficere exitio, tibi mittere toxica, fratrem
Morte abolere tuum totamque extinguere caeca
Peste domum, tibi iamque aliquos promiserat Orco
Continuo placitum diis finem imponere rebus,
Praecipitem cohibere iram, nebulonis iniqui
Propositum conferre retro frenumque minaci
Indere pernicieque tua fratrisque domusque
Sacrilegas arcere manus. Te iure beatum
Felicemque voco, cui tantam avertere fraudem
Autores voluere dei, punire nocentem
Tot vitiis tantisque malis cui numina donant.
At quantos mors illa metus quantumve dolorem
Incuteret populis! te tanto afferre periclo
Sors audax voluit nobisque horrenda minari?
Scilicet ingenti constant discrimine semper
Quae dii summa volunt: tu vive tuentibus illis
Fortuna eque tuae blandas amplectere dotes.
Tu morere et tenebras lustra pallentis Averni
Prodigiale caput, superos fuge, saltibus erra
Tartareis Acheronta bibe, in Cocytia merge
Stagna caput: certe horrebit tua facta tuumque
Regia Persephones nomen, truculenta ciebis
Umbra metus, Diti fugierit te pessima noctis
Monstra tenebrarumque duces: te intrare volentem
Cerberus arcebit, diros ponentque cerastas
Eumenides terrore novo; te portitor undis
Non volet ire Charon , neque enim peioribus umbris
Iura dedit Minos , levius Salmonea plectet
Supplicium, Tityon levius iram, Sisyphus urget
Mobilius saxum, portabunt Belides undas,
Tantalus esuriem stringet: tot nomina poenae
Pars quota facta tuae? At si vitam intrare receptam
Per Samii documenta senis tibi Iupiter umquam
Permittet, pete Germanis longissima, si qua est
Finibus eois regio, nostrique recede
A regione poli; careat te Martia tellus,
Quae, cum ferret, erat tam tristi obnoxia fato.

Hanc pompam et plausus festis clamoribus istos
Vimque triumphantis populi laetosque paratus
Ostensosque tibi, princeps Alberthe , favores
Non ab re ferimus, namque ut te excivit ab illa
Invitum patria plenis Moguntia votis,
Huc pacem, huc requiem secura exscire putavit:
Venisti cupidis et tamquam hinc omnia starent
Fixa in te trepidae fuit expectatio plebi.
Tunc quoque, cum voto patrum inducente vocantum
Nostra capessentem et migrantem a sede paterna
Roma moraretur, moesta timor anxius urbe
Destituit mentes animosque abiecit et intra
Spemque metumque fuit dubii sententia vulgi,
Seu tibi summa duci rerum commissa fuisset
Consultum his terris, seu se importuna dedisset
Omnibus alta stetit, posita est ex teque pependit
Civibus una salus, ut si tu haec munera nolles
Oblatumque tibi dedignareris bonorem,
Essent tristiciae plena omnia, plena timoris.
Quos quoniam eventus melior fortuna redegit
lucundam in faciem tulimusque optata faventes,
Reddita corda sibi perculsaque pectora tandem
Omnia fide, metu, gaudent, quia mole pericli
Te sine nulla fuit gaudendi occasio, tantumque
Huc tecum invehitur lucis, quantum omnibus aufert
Hic tuus adventus nelbulae et caliginis atrae.
Longa mora est quae te tenuit; fastidia longa,
Dum venias, aluere tuos; succumbere postquam
Visus es his monitis, non es procedere visus
Et capere oblatum fortunaque obvius uti
Praesentique frui: fessi expectavimus omnes
Quod te adigat tempus; saepe intra spemque timoremque
Ambigui stetimus, ne quam non prospera causam
Sors ferat in medium teque hinc omnino mellat.
Sic sperat metuitque simul iam filia coniunx
Desponsata viro: nam quem semel hausit amorem
Cunctari vetat: illa aegre sua gaudia differt
Incusatque moras, quaecunque hymenaea morantur
Tempora longa vocat; ardet se iungere pacto,
Optatum cupit ire diem noctemque iugalem
Anticipat votis, ubi venerit hora fruendi,
Ut placitis satiata suis praesentia captet:
Tum vero ratio omnis abest, ita in omnia praeceps
Fertur et in cumulo dubitat quae prima sequatur;
Quae capiat, quibus insistat, data copia turbat
Et facit ambiguam: nos haud secus impetus urget,
Destituit ratio perditque oblata facultas,
Quid primum, quid praecipue fiat liceatque,
Quod quis in obsequium ruat aut quae signa relinquat
Laeticiae insolitae, quo gratificetur honore
Iam certus liberque metu optatisque potitus.
Obvia turba tibi portis se effundit apertis,
Tendit in occursum populus, sunt ordine nullo
Laeticia dirimente modum iuvenesque senesque;
Ingeminatur Io , vacuas conscendit in auras
Clamor, ab impulsis resonat clangoribus aether.
Invia facta via est qua tu te immittis, ademptum
Est plateis nomen. quid si non ante vetasses
Haec fieri candore tuo? pudet auribus hoc, quod
Virtutes meruere dari; verum illa pudoris
Munimenta tui nos effecere verendo
Audere et vetitos cupientius edere plausus.
Tanta merebatur quisquis feliciter olim
Bellum exegisset domitisque ex hostibus urbi
Invexisset opes peregre spoliisque superbis
Auxisset dominae nummosa aeraria Romae
Sive rebellantes armis superasset Hiberos ,
Sive leves Celtas aut sub iuga Marte secundo
Cantaber isset eques, pleno excipiente triumpho
Decrevere patres tantis grata omnia gestis.
Magna damus, nisi tu nolis, maiora daturi,
Iure pari, merito diverso, non quasi belli
Intuleris motus Venetumve retuderis hostem:
Gratamur reduci, sed quod te principe belli
Suspicio procul omnis abest: huc ocia tecum,
Huc pacemque trahis, tutissima tempora abactis
Te veniente malis subeunt, sperata solutis
Vita redit, tranquilla quies te praesule inivit!
Spes sua cuique redit, tum siquis fleverat ante,
It dolor itque timor, cessant curaeque metusque;
Laeticia certatur, eunt matresque virique
Uno hilares voto prae te manibusque supinis
Attollunt vultus laeto et clamore salutant
Te patremque vocant saliuntque et carmina dicuut.
Vocibus aura fremit, dulci quatiturque boatu;
Ornatae nituere domus, portaeque viaeque
Congaudent dominis speciosaque pallia tectis
Dependent, quod Zeusis opus, quod pingat Apelles
Texat Achaernenio locuples quod Persia fuso,
Quod struxisset Arachne et quod discriminet unca
Pallas acu, quod eat Phrygiis certare tapetis,
Delicias oculis, veterum argumenta laborum,
Parietibus murisque locant; haesere fenestris
Intextis aulaea notis, celebrata parentum
Facta reviviscunt magnaeque ex ordine pugnae.
Praeterea festi insuetis fulgoribus ignes
Urbe crepant lucentque faces et lumine maius
Excipitur lumen, stellisque abeuntibus instant
Solares radii, et Phoebeae lampadis ignes
Obscuraturi, siquos adiere minores,
Igne suo minor est: quemcumque, o maxime rerum,
Virtutes tetigere tuae, tu lumine lumen
Excipiendus ades, densoque armata iuventus
Stat diffusa globo et turmae panduntur equestres,
Ostenditque tibi dederit quas patria vires
Quaeque sequantur opes: dic quis compelleret istum
Vi populum qui nunc sumptis tibi se obtulit armis,
Quique, ut tu regnes, petit extorquetque precando?
Heu quanta vi regnat amor: discedite, fastu
Qui vultis captare fidem petitisque timeri!
Undique tutus amor; numquam irrequieta tyrannis
Suspicione caret, odiisque obnoxia regnat.
Cernis, ut est templis alius nitor, omnia cultu
Festa novo? quid tale, rogo, prior annus habebat?
Omnia magna quidem, verum ad te parva tuoque
Aequa minus decori: potes hos, pulcherrime, plausus
Tam trepide amplecti teque his censere minorem ?
Digne omni pompa, solenni digne triumpho,
Ingredere, o, laetusque tuum conscende tribunal,
Da leges, da iura viris, assuesce vocari
Spes miseris, tutela inopi! dant numina solis
Principibus sapere ante diem: tu Pallade dextra
Oblatis fruere et regni subeuntis habenas
Arripe sublimique animo contende priores
Effectis anteire tuos; magis iste magisque
Publicus ardet amor conceptaque opinio de te:
Agnoscisne tuos istum vincisque pudorem,
Omnia qui vincis, fortunatissime rerum?
Nam quae multorum fortunae dona videntur,
Sparsa locis, in te mixta et collecta tuemur,
Nomen, opes, formam, genus, o te cuncta repente
Et pariter factum: namque ut te in regna locarent,
Exiguo spacio et properato occumbere leto
Ante duos voluere dei succedere prae te
Non veritos: haec signa dabant, deposceret isti
Quem fortuna loco nosque admonuere tegendi
Principis huc quo fata vocent: si tertius esset
Ausus in hoc solium vetito se mittere fato,
Diis equidem iratis reor eventuque sinistro
Punitum errorem: nos laeti amplectimur omen
Fortunam que tuam studio sectamur ovantes.
Ponite Fortunae reduci sua praemia, cives,
Et templis ornate deam sacroque dicato
Multa reis voti grata cadat hostia dextra;
Vestris ille animis multaque cupidine nuper
Exspectatus adest; tam longo tempore pro quo
Pallida turba fuit, sub cuius spesque timorque
Constitit adventu, cuius vestra omnia vosque
Commisistis opi praesto est, qualemque ferebant
Apparet capiturque oculis, gestitque videri,
Spesque omneis implere cupit. Nunc, Moge , superbi,
Nunc tu, Rhene pater, longo post tempore tandem
Optatis satiare tuis et pone timorem:
Oblatum est quod tu multumque diuque petebas,
Gavisis transmittis aquis atque accipis alveo ,
Ut velles, dominum; video te augustius undis
Intumuisse tuis et utraque hilarescere ripa,
Exultare vagum, laetosque involvere fluctus;
Auditum resonare nemus mugireque nymphis
Antra tuis sonitumque remissum e montibus imae
Accipiunt valles, reboat clangoribus aer,
Multa repercussis modulatibus insonat echo:
Cuncta silent studio insolitum mirata fragorem
Et plausu stupefacta tuo, scopulisque resultant
Gratantes numeri et voces te autore coactae
Mirantur Satyri choreasque in litore ducunt.
i Numina ruris ovant, tu, festo ornate paratu,
lnveheris fluviosque vocas qui collibus errant
Teutonicis , largasque epulas regaliter antro
Extruis in vitreo, sed quae convivia raris
Motibus exequeris. Non hoc citus abnuit Hister ,
Aequalis fraterque tuus, primosque petivit
Accubitus; quem deinde sedent popularia circum
Flumina, in Euxinum quaecunque hinc abstrahit aequor:
Parvus Iler , curvusque Lycus, quique acribus instat
Raeticus Inus aquis, Bavaris que in montibus errans
Largus Eser Bemus que Nabus , quique impete fertur
Trava , cito cui se comitem vicinior Enus
Adicit, Igla celer, piscosus Thesia , flexus
Albis abest sociosque vehit te, Multana, primum,
Aegera, te Misnumque Salam, neque linquit Havelum.
Hos praeter conviva venit Quadus Odera linquens
Sarmaticos colles, cui vix de nomine cedens
Fraternas dat Nyssus aquas, e fontibus iisdem
Qui fluit et tractu tot millia fertur eodem;
Foecundi venit urida Spreae , venit Istula nudans
Terga Boryssorum , lato quique amne Visurgis
Vestiphalos humectat agros, Frisii que rebellis
Qui per iugera fertur Emas Eburonicus astat
Mosa tibi plauditque simul gaudetque vocari
Flumina, magnanimi qui scindit rura Suebi
Neccaron et toties vario qui errore moratur,
Ipse suos cursus replicato flumine Mogum
Arma virum indomitique rigantem iugera Franci
His tua Vesterichum coniungit mensa Mosellam
Quo non maiores alter tibi miscuit undas.
Haec quoque finitimi veniunt ad gaudia fluctus,
Et Germanus adhuc Athesis , quamquam Alpibus erret
Et ruat in Venetos deserto Teutone campos.
Tot fluvii fontesque omnes et stagna lacusque
Conveniunt, tu te medium componis et urges
Convivas miscesque iocos longoque moraris
Affusos sermone deos, tum tristia siquis
Pertulit, invitas animum ad meliora iacentem;
Tu promittis opem et laceras deponere curas
Corde iubes monstrasque ducem, spem rebus ademptis,
Cui festum celebrare diem, cui gaudia, prosit.
Tum blandum moliris Io , clamantis ab ore
Exceptum referunt omnes, resonantia plausu
Atria contendunt, tibi gratificatur amico,
Inque vicem se turba ciet. quos inter honores
Cui non laeticiae, cui non te, Rhene , triumpho
Indulgere iuvat? Vos nunc concentibus aequis,
O proceres, laudate ducem, cui talia fiunt,
Plaudite cum vestro, curasque amittite, Rheno
Et festum exercete diem votisque fovete
Hunc memores, nitidoque igitur signate lapillo!
Illum equidem nobis albo nevere sorores
Vellere fatales fortunatumque vocarunt
Egregii natale viri. fervete frequenti
Igne, viae, sparsis lucescant compita flammis,
Laeticiam testata virum, plebs omnis adoret
Principis adventum summo excipiatque favore
Libera facta ducem! nullis non gaudia templis,
Nulla non sint plena domo plateisque foroque!
Vos Moguntino circundate vincula Iano:
Pax erit, in curvas gladios contundite falces,
Quis canet bos plausus aequalique efferet ore
Laetitiam populi et tales te intrante paratus?
Aut quae posteritas credet fictumque negabit?
Haec erat illa fides, superum haec promissa fuerunt
Teutoniae matri Stygium iurata per amnem,
Venturum, Alberthi redivivam a stemmata prolem,
Praesidium patriae et magnae nova pignora laudis:
Idque ita velle dcos: namque ut senis ordine fati
Flebilis emeritos abruperat Atropos annos,
Incidit in laceros mater Germania luctus,
Multa super conquesta viro, corpusque tenebat
Exanimum complexa sinu blandoque fovebat
Brachia circundans nexu et miserabilis omnes
Turbabat fletu populos lacrimas que ciebat,
Pallida labra manu tangens, dumque oscula figit,
Ore cicatrices obductaque vulnera mento
Cernit adhuc dirisque patentia pectora rimis
Brachiaque et multo sulcatum verbere frontem,
Et nusquam non signa sui, monumenta laborum:
Tunc sic orsa loqui "Tu nunc, fortissime, tantas
"Perdideris pugnas, nec te tua splendida virtus
"Abstulerit leto, decus immortale parentum,
"Immortale meum, fatoque obnoxius ibis
"Contemptum in cinerem, manesque aeterna silentes
"Nocte sua vilesque inter misceberis umbras?
"At si dignus honor claris virtutibus esset
"Desuper et starent meritis sua praemia factis,
"Debebas superesse mihi, damnare nocentes,
"Erigere insontes et bella capessere pro me.
"Infelix, tu nunc vacuum sine fomite corpus
"Mente iaces, poteritque tuos contemnere vultus
"Qui prius extimuit. Vos, o decorate supremis,
" Germani proceres, hoc funus honoribus: ite,
"Ite, graves animis Franci pullataque, Suebi ,
"Agmina, ferte faces, miscete incendia, moestis
"Illachrymate rogis fletuque lacessite flammam,
"Irrorate thoros humerisque subite feretrum,
"Et cumulate pyram; mediis inspargite bustis
"Vina, dapes mellisque cados et pinguis olivi;
"Abluite amne sacro frigentis, et ungite, corpus!
"Flete, duces, gemituque struem componite acerbo,
"Et taedas ipsumque super venerabile pondus,
"Dignam anima carnem, dignam vitalibus auris!
"Relliquias mihi ferte, viri, tegite ossa sepulcro
"Marmoreo, fundam ipsa simul lugensque recondam
"Cinnama, thura, rosas, casiam, croca, balsama, myrrham,
"Desuper arma viri ponam inconsumpta, petitum
"Mille locis clipeum frameamque a caede rubentem
"Et gladios, thoraca simul galeamque iubasque,
"Virtutemque ducis versu sua saxa loqueutur
"'Hoc vivo stetit, hoc cecidit Germania lapso'.
"Me, tanto spoliata viro, viduata parente,
"Quo referam, superi? tuque o, cui prima meorum
"Cura fuit, cui prima dedi libamina semper,
"Mars pater, unde mihi quantum haec rapit hora redibit?
"Infelix, quae culpa mea est? quo crimine laesi,
"Qua non demerui superos pietate fideque?
"Quod genui, genuisse volens, avellitur; in quo
"Spem posui, rapitur Stygiis que inmergitur undis.
"Nec scelus hoc, fatum est. at non Briareia quondam
"Cum peterent tormenta Iovem centumque lacertos
"Tenderet Aegaeon Pindum iaculatus et Ossan
"Mitteret Enceladus scopulos fureretque Typhoeus
"Iret in adversos pubes Titania caelos ,
"Oppugnata meos concessi iri sidera montes.
"Me miseram, quod non volui tentare repente
"Cuncta prius per te fatumque anteire tuisque
"Viribus ad maiora frui, quae multa fuissent:
"Hoc ego debebam Venetas intrare paludes,
"Hoc duce debebam Celtarum exscindere fraudes,
" Turcarum calcare nefas Asiam que pudendo
"Exuere imperio et congestam abducere praedam
" Bistonia Thrace locupletique Hellesponto
"Verum aliter visum superis, teque, inclyte victor,
"Invidit Fortuna mihi rapuitque laborum
"In medio cursu: tu furvi pallida Ditis
"Regna petes Stygias que domus et pallida Noctis
"Antra tenebrososque specus, penitusque latebis
"Orbe alio, claris heros erepte trophaeis?
"Quis volet hos vultus fabrefacto effingere in auro,
"Marmore seu Pario , fusove animare metallo?
"Vos unum praebete mibi, si debita posco,
" Si non falsa meo est promissa potentia Rheno
"Orbis et imperium mundi, si non mea tellus
" Phlegra fuit, superi, saltem hoc concedite, restet
"Hac de stirpe mihi soboles, qua fidere possim
"Solarique inopes casu, date sanguine ab isto
"Respirem, ferat illa domus quo ablata renasci
"Spes queat, hoc redivivus honor de nomine surgat.
"Haec, gradive pater, si non praesentius ullis
"Numen habes terris, si prima ab origine gentis
"Prona fui semperque tuis obnoxia sacris,
"Per Manni sobolem natosque Tuisconis omnes,
"Pignora plena tui, surdo vota assere caelo !"
Dixerat haec fusique deos movere precatus,
Continuoque patri data summa negocia Marti
Solari attonitam et celeres responsa per auras
Ferre, sinat lacrimas et luctu cesset inani,
Adiiciat fatis animum, consyderet in quo
Sint humana statu, vitae mortisque propinquum
Retro tegat spacium, tum quam crudele Necessum
Vim gerat, in quos declinent mortalia fines,
Quove in se redeant nexu, 'tune inscia rerum',
Mars ait 'insuetos tamquam mirabere casus
'Quae nunc eveniunt? tantis exercita fatis
'Fata reformidas, et adhuc exempla requiris,
'Unde novas, oblita tui, solere ruinas?
'Nec vetera occurrunt et quae maiora dolendi
'Instrumenta forent? Esto, dolor altius intra
'Viscera radicem iacturae fixerit huius,
'Tuque magis casum doleas ex omnibus istum:
'Fatorumne paras irrefragabile numen
'Cogere et aeternas retro diducere teges
'Firmatamque colum quodque irrevocabile pensum est?
'Germanae virtutis erat contemnere mortes,
'Despicere atque omnes infra se ponere casus.
'Aut Cimbras imitare tuas (tibi foemina magnum
'Condidit exemplum) aut Germania velle vocari
'Desine! quod superest, ut qua mercede rependas
'Funera moeroremque tuum, praesaga futuri
'Ne pete: iam natum est quo se tua gloria passim
'Prorogat, ipsa vides geminis e fratribus ortos
'Hinc atque hinc pueros, felicia pignora matrum,
'Iam parvos et signa sui prae se ampla ferentes:
'Haud una his tellus, una haud se regia debet;
'Non capies etiam ipsa simul, sparsosque videbis
'Orbe vago dominos, summis virtutibus omnes,
'Divitiis omnes claros, regesque vocabis,
'Et nolis non esse tuos: oblivio magni
'Haec erit Alberthi ; priscos revocabis honores
'Et priscos hac prole duces iactabis alumnos,
'Gaudebisque tuas iterum iuvenescere vires.
'Quid moror? his vegetis nihil est quod deesse queraris,
'Addere nil cupies, neque quemquam ita tempora magnum
'Ista ferent, aliquid a quo tu rere petendum
'Et cui non possis ex his conferre priorem.
'Rectores populis sparges, diademata terrae
'His ultro imponent, tu regnum aequabis Olympo
'Imperiumque tuum, maioremque ipsa putabis
'Quam fueris nihilque tibi tua clara vetustas
'Apparebit; erunt etiam nova bella, sub istis
'Quae facias ducibus melius, fideique sinistros
'Contundes Venetos Gallos que immensa petentes
'Inconcussa premes. Vos sic adolescite nati
'In patriae laudem: certe vestigia tantae
'Indolis agnoscenda datis, tam mollibus annis
'Pubescentis adhuc aevi splendescere visi.
'Haec soboles erit, haec pueri tibi tempora portant.
'Virtutes aliis aliae: qui lumina tollit
'Et recta cervice sedet caelum que tuetur
'Ingentes animos tenero sub pectore versat,
'Optimus imperio populisque imponere teges
'Inque fide retinere suos, huic magna gerendi
'Maxima vis inerit, tum nemo peritius artes
'Militiae norit si quando hostilia cernet;
'Soli consilium, soli prudentia rerum
'Nusquam aberit, nusquam ingenium, mediaque sedebit
'Tutus in invidia, Fortuna tuebitur omnes
'Sospitis eventus, ipsum sua regia coniunx
'Foelicem natis faciet prolemque superbo
'Spem generi fecunda dabit. iam regna tenenti
'Piscosi prope rura Spreae fit Marchia sedes,
'Altrix illa virum, qua te, Germania , priscis
'Moribus agnoscas, quae nondum aliunde petitis
'Decoxit vitiis, peregrini nescia luxus,
'Dedita mollitiis nullis, venatibus apta
'Aptaque militiae, recte Germana vocari
'Quae possit tellus, his adiicietur Haveli
'Fluminis omne solum et vicinum quicquid ad Albim
'Porrigitur magnumque nemus magnaeque paludes
'Oppidaque et villae, reditus, portoria, magni
'Ponderis argentum; quaeque invia reddita diro
'Tota latrocinio est et ab hoc purgabitur, udae
'Portio Lusatiae ; tum quas citus alluit urbes
'Odera, submittetquo genus Pomerania dives,
' Cassubii Slavi que vagi, se Rugia subdet,
' Baltica quam totam circunsonat Amphitrite
'Fortunate puer, tibi tanta potentia, tantae
'Divitiae viresque et opes, Ioachime , tuorum
'Augebunt animum. quamquam cessura minori
' Sors tua sit fratri, viden' ut caput ille serenam
'Porrigit in frontem totoque venustior ore est
'Aureus egregiae partus genitricis et omni
'Dignus amore puer? hic illum nomine reddit,
'Quem tu quaeris, avum: primae pietatis abundans,
'Poenae parcus erit, nulla ostentatio morum,
'Maxima temperies, moderatio summa, nec ulla
'Ambitione sequi vanos certabit honores.
'Quos reget hic, pacem populis dabit, omnia tuta
'Reddet et e mediis bellorum faucibus urbes
'Eriget; haud poscet metui, sed poscet amari.
'In melius vertet sua tempora; gratia simplex
'Proferet hunc, probitas per se lucescere coget.
'Sacrorum dabis huic curam divinaque primo
'Prospicienda loco, genua hoc sub principo flectent
'Mille sacerdotes, astabunt vertice nudo
'Pontifices alii, magno hic sub Caesare primus
'Consulet imperio, gratabitur ille secundo:
'Vulgus adorabit, primum dat Saxon honorem
'Praesule delecto, maiora in commoda Rhenus
'Abstrahet, occurrent domini mediumque iocabunt
'Laeti animis omnes summisque favoribus omnes.
'Dixeris hunc igitur foelicem igiturque beatum,
'Quod tanta invidiae stimulis fortuna carebit:
'Gratus enim multis, sed amabilis omnibus ibit
Istud in imperium; si quis sc obiecerit armis,
'Sedabit non arma gerens, clementia bellum
'Destruet omne viri: quis enim non, laedere certus
'Et iam grande nefas sumptis molitus in armis,
'Hoc viso tenitus erit ponetque furorem?
'Macte, puer, virtute togae pacisque reductae;
'Ille autem, media qui se intranquillus arena
'Iam puer exercet ferturque in harundine praeceps,
'Obvia quaeque petens animo aequalesque lacessit,
'Fronte minax, oculis ardens, cui multus in ore
'Vivit avus; iuveni quam primum frena remittet
'Arcta pater dederitque suo iam vivere ductu,
'( Felix prole tua, felix Germania , tantos
'Rerum nacta duces) nemo hoc instructius ibit
'Hostis in occursum; quodsi tibi praelia curae,
'Aequabit Casimirus avum, nec laude minori
'Induet Albertum : solum Germanus amabit,
'Solum hostes metuent; quo non foeliciter exis
'Illius auspiciis? quae non tibi prospera cedent?
'Aspice ut indomitum iam nunc caput obiicit, omnes
'Fortis in eventus! crescet crescentibus annis
'Vis animi, nativus honos atque insita virtus;
'Excibit resides animos desuetaque bello
'Pectora in arma trahet, pugnabit et ocia rumpet;
'Proferet imperium, et si tu commiseris uni
'Rem totam, maiora tibi non gesserit alter.
' Herculeas transire vias Bacchi que supremam
'Hic poterit metam et Macedum superare labores;
'Perferet Aedonias hyemes Boreaeque frementeis
'Contemnet flatus, gelidam calcabit Hybernen
'Spernet Hyperboream glaciem, Riphaea ruenti
'Frigora non oberunt; haud ulla ita fervida tellus,
'Sirius aestivos ubi fervor adusserit agros,
'Agmina ducenti obstiterit, non Aphrica Syrtis
'Ignea non Libyes plaga, non Aegyptius ardor;
'Ducet ad Euphraten , fines superabit Hiberos ,
' Turcarum invadet, si tu mandaveris, urbes,
'Diripietque Asiam Byzantia moenia raptu
'Extrahet, Haemonias arces et Graia reducet
'Regna ferox, ausus de fonte inquirere Nilum
'De fine Oceanum, Tanaim calcabit, Orontem
'Invadet, transmittet Halyn , contendet ad Indum
' Caspia claustra ruet, complebit stragibus orbem;
'Et si tu hac virtute frui, si viribus uti
'Ad maiora voles, extrema per omnia curret.
'Haec ego signa dedi, tu prima impone ferenti
'Quodquod onus; decerne uti quod numina donant,
'Quod rapit hora fugax; da magnis praemia factis,
'Invita precio virtutem, ale honoribus arteis,
'Commenda studium donis, nec largius ulli
'Regna duci dederis, provincia quaelibet illi
'Contingat: maiora datis, sine tempora, reddet:
'Vicerit invidiam, iuvenis primordia regni
'Diis reget aequales Francos . Hoc nunc quoque tantae
'Indicium virtutis erit, iam balthea tractat,
'Iam thoraca movet clypeosque et ferrea nudat
'Instrumenta necis, cristaque et casside gaudet,
'Gaudet frena manu contingere, iamque laborat
'Currere eques iaculumque manu vibrare, tubaeque
'Exilit ad sonitum puer, et numquam satis audit
'Tergora tensa boum: me totum absolvit in illo
'Omnes ad numeros rerum natura creatrix.
'Quis nunc illorum de tanti insignibus actis
'Degenerarit avi? nec in his fortuna relinquet
'Ulla locum: te regna vocant, ubi Dorida pulsat
'Istula Sarmaticam , veteri regnata Borusso
'Et fractae Livonis opes Litavi que palustres.
'In te Pannonicae coniurat portio gentis;
'Gaudebunt patrii populi Veneti que timebunt.
'Et tristaris adhuc amissaque pignora luges?
'Reiice ab Albertho curas, meliora dabuntur
'Tempora, per Stygias tibi Iuppiter annuit undas'.
Quae postquam audierat, magno Germania motu
Erexit sese et luctu revocavit inani,
Moesticiaque animum solvit posuitque timorem,
Obvia spem votis complexa, metumque remisit,
Et laeta incessu patuit, videre recinctam
Continuo gentes, quali solet esse paratu:
Nam patrio velata sago spoliisque ferarum
Errabat succincta humeros, manibusque rigentes
Induerat villos; errant a vertice circum
Spirantes boreae et nivibus riget hispida cervix,
Hercynio que intenta iugo nemora alta petivit,
Ingentem quatiens frameam circumspicit inde
Omnes in populos atque omnibus imperat oris.
Tempore iam ex illo summa expectatio nobis
Eveniunt maiora fide. Da, maxime princeps,
Da ludis pompaeque locum, sine gaudia laetis
Adventu concepta tuo se extendere passim:
Et pudet et facies, neque enim non gaudia cogunt
Saepe aliquid; cerne ut nequeant avellier abs te
Nulla ira nullisque minis qui te in sua passis
Accipiunt manibus, ccrne ut saliuntque ruuntque
Motu incomposito veniamque ab amore merentur.
Non aliter quam cum peregre genitore profecto
Multa diu cupidos tenet expectatio natos
Suspensamque domum, metuunt sperantque vicissim
Solliciti votis, solers timet omnia coniunx
Omniaque exquirit, cum nunc rumore sinistro
Fertur in Ionio puppim fregisse profundo,
Nunc superesse neci, redit hic tot euntibus annis,
Et speratus adest avidis, nec gratia longa est
Attenuata mora, discurritur, obvia certant
Obsequia, applaudunt reduci, exanimata salutat
Laeticia coniunx: sic te officiosa tuorum
Post desideria et longi tormenta timoris,
Ne qua interciperet medio fortuna periclo,
Excipimusque hilares exultamusque recepto.
Quis non exiluit? quis se exiluisse putavit,
Quidve ageret sensit, non amisitque pudorem,
Si modo amore tui quicquam fecisse pudendum est?
Huc epulae, genialis honos mollesque choreae:
Nos Fescenninos numeros Thymelenque sequamur,
Hic nervi citharaeque sonent, hic plectra lyraeque;
Personet omne tubae genus, omnia cornua clangant.
Hoc iterum dico, hoc iterum, Moguntia, gaude
Et sponso gratare tuo, vix rectius umquam
Suscepto gavisa duce; hic contendite, cives,
Officiis, cantate deum laudantia verba,
Ferte preces, divum templis indicite honorem;
Et quae praeterea non ipse pelitve iubetve,
Verum ingens meruit virtus quaeque integra pulsat
Fama polos, vos, qui cupiistis nuper, habetis
Et pacem et tutum requietaque tempora pressis
Motibus exaltare iuvet partumque tueri.
Ipse hunc nec petiit nec detractavit honorem:
Obtulimus; quodque est titulo speciosius omni,
Cum precibus regnum accepit meruitque rogari,
Cumque suas posset moderari tutius urbes,
Unde illi genuinus honor, quod nostra poposcit
Utilitas, dedit externoque assensus amori est.
Saepe facit lucrum dominos rerumque cupido:
Hunc perspecta fides et commoda nostra parentem;
Saepe dat ambitio regnum: nihil ille petivit;
Multos vota trahunt: numquam hic optavit ab illa
Divelli patria; multis occasio praesens
Non fuit, ut ferret tectis suffragia punctis:
Regnat adoptivus, plus quam genuinus amatur.
Huc ades, o, proceresque tuos amplectere, princeps
Et tantas, securus, opes accersimus omnes,
Omnibus ut regnes, dubitas haeresque pudore?
Accipe poscentes, ultro iuga sub tua cedunt
Qui cogi voluere prius ; te principe rerum
Dulcior usus erit vitaque suavius uti,
Propositum est multis, quod habent cupiere tot annis;
Spe maior meliorque tua cupientibus astas,
Hac specie atque istis oculis, tibi gratia formae
Nativusque decor praebent augmenta favoris:
Vix ita succensas sicco iam culmine fruges
Ventus agens flammas exercet et impete nutrit
Serpentem crepitum: tunc cum procul omnibus esses,
Finximus aspectum quendam, non finximus istum:
Omnia sunt vero maiora: incredita praestas:
Vivi oculi purusque color, frons laeta, pudoris
Signa verecundi, tantum os e sanguine rubrum,
Quantus inest animi pudor; optimus undique constat
Membrorum modus: ex omni te parte venustum,
Ex omni aequalem fecit deus; aemula tantae
Corpora virtutis vultusque et amabile signum.
Expirate rosae, summi vanescite cultus:
Hic decor, hic amor est! Quid tum si inviderit istum,
Dum malit regnare sibi, vicinia nobis?
Iam vetus haec lis est populis; pro dotibus istis
Certatur, quod quisque cupit dum possidet alter,
Aestuat intra se melioremque invidet auram:
Nos fortuna beat frustra affectantibus illis.
Regia Francorum soboles sibi vendicat ortum,
Marchia nutricem iactat, tum Norica civem
Vult urbs esse suum; dominum gens Saxona primis
Obtinuit votis; maiora in commoda Rhenus
Abstulit, in maiusque decus: ne credite, cives,
Non diis auspicibus; certe haud manifestius umquam
Hortati superi: vos laeti admittite dignum
Hoc desyderio donum, sperate futuros
Accessu meliore dies; iam prima iuventus,
Dant maiora anni: spectatur ab indole virtus
Certa sui semper, quae sic coepere subinde
Immutata manent; cui laus a gente vetusta
Prodiit, atque animos stimulant virtutis amore
'O Egregiis monumenta notis et imago suorum
Gentilisque decor titulis famaque recenti,
Indole qui tanta est, istos spectatus ad annos,
Hic poterit non esse bonus aut desinet umquam ?
Fortunate pater, talem te cernere nuper
Ardor erat populis, crevit reverentia viso;
O fecunda viris Germania , sola priores
Quae vincis, semper quae prisca recentibus auges
Cultibus, et numquam sinis a maioribus illis
Degenerare decus, tu nondum effoeta parentes
) Aequasti virtute nova, nec desinis umquam
Esse tui similis : dum flumina fontibus errant
Irreditura suis, caelum dum volvitur astris,
Dum fovet oceanus pisces, animalia tellus,
Constabis semper tibi tu semperque fereris
Terra ferax magnorum hominum: dant vellera Seres
Fert hebenum, fert Indus ebur, sua thura Sabaeus
Balsama Iudaei, Tagus aurum, rubra smaragdis
Est fecunda Thetis , laudat sua pocula Lesbos
Thraces equos, Chalybes ferrum, Germania fortes
Numquam exhausta viros sobole producit abunda.
Rumpere laeticia, gens Martia, et invehe plausus
Nunquam aliis visos, iugi contendite pompa
Arctatas opplere vias, emergite tectis
Ingenti clamore, viri innuptaeque nurusque;
Nullis fessa aetas, nullis pudor obstet, honorem
Vult fieri sibi magna parens, nec laetior ulla
Pertulit in pompa se luxuriante videri
Indulsisse sibi strepitu nimioque triumpho.
Aspice ut ingreditur magna excipiente caterva
Ille, decor patriae, iuvenis, quem dicere possis
Delicias populi plaudentis et orbis amorem!
Rhenus adest dominumque suum regemque salutat:
Nunquam ita laeta deo facies prius, ipse verenda
Maiestate sedet fluvioque invectus ovanti
Progreditur, vultu quae iam convivia liquit
Ostendens, hilaresque oculos huc volvit et illuc;
Rorantes pexere comas a vertice Nymphae,
Tum flores ac serta super frontique madenti
Imposuere rosas servataque lilia circum
Tempora connexis viola variante coronis,
Quas non frangat hyems, nulla exiccaverit aestas;
Cornua fronde virent, glaucum caput omnibus ardet
Floribus, haud vulgaris honos oculisque genisque;
Quam solita est plus barba madet, dat alacrior imbres
Sudantis facies stillantque a vertice ri\i
Et laetae per pectus aquae, tumet altius undis
Ipse suis, collumque tevat, vix accipit amnem
Alveus immodicum ripa turgentis utraque.
Ebria gratantur tam laeto flumina passim
Circunfusa deo, plauduntque et murmure dulci
Indigenae fluvii miro modulantur amore
Praesulis in laudem; iubet ipse et plurima mandat
Addictis gessisse moram, cui festus amictus
Palla tegit latos humeros longissima tractu
. Et lato distensa sinu, quae syrmate longo
Immensum telluris obit, tot iugera verrens,
Tot per prata iacens imos tegit infima montes;
Gramineas operit valles trahiturque supina,
Textilis, Hercyniae matris spectabile donum,
i Nympharum labor: huic omnes quae flumina servant,
Quae fontes, quae stagna regunt, sub numine quarum
Florea rura silerit, quaecunque horrentia lucis
Observant nemora et montes, centumque per annos
Intentae sedere operi: pars tingere lanas,
; Pars agiles radios extensae impellere telae,
Pars tento graciles auro circundare filos:
Lanificam tenet illa colum tractatque per artem
Clostereos fusos digitisque volubile pensum;
Pectinis haec moderatur opus, coquit altera aheno
Herbarum succos; haec vix imitabile visu
Pingit acu summorum hominum vetus argumentum:
Ars precium superat: vacuis certamina Nymphis
Haec posuit mater; stimulat contentio, certant
Esse pares, iubet artifices in stamine pugnas
Ipsa suae gentis cerni veteresque labores,
Primorum monimenta ducum patriosque triumphos.
Hic honor, haec laus est, hic cur tu, Alberte , labores,
Sponte subit ratio, fert hic sua praemia virtus:
Magnanimos inter proceres Rheni que sodales
Indice pictura pars non temnenda tuorum est.
Primus honor Marti, clypeo Mars fulget et ense
Germanamque manu frameam tenet, illius aris
Victima prima cadit, gentis pater ipse vocari
Gaudet et arctoo sedem sibi deligit orbe.
Cernis et Alciden iunctoque Tuiscona Manno
Teutonico horrentes habitu pugnataque bella,
Et Maia genitum Teutatem , immitibus aris,
Terribili specie, et primos ex ordine reges
Immensa serie, nostroque incognita seclo
Ardua facta virum: velles, Germania , velles,
Quam vera est, tam sit scriptis tua cognita virtus:
Quae fecere, deae norunt, et praelia et ipsos
Qui gessere duces; nos vix extrema videndo
Assequimur, datur ingentes Isthevones armis
Noscere et Hermionum praeceps genus omnibus ausis,
Magna gerunt, spernuntur opes, at bellicus omni
Quaeritur ingenio decor et virtute paratur
Fama viris: viden' ut quisquis foeliciter horum
Rem gessit, non auxit opes, verum auxit honorem?
Ecce vagos armis Cimbros trepidantia contra
Castra Italum Latia que metus in gente coactos:
Carbo fugit, capitur Scaurus Syllanus in hostem
Frustra agit, ostensae poenam dat Cassius irae.
Praecipit arma Bolus , primam dat Gallia praedam,
Primaque terrifico mirata est tympana pulsu,
Germani inventum Martis, Cimbri que furoris
Manlius infausto contra trahit agmina cursu;
Caepio succumbit, vasto tot millia campo
Circumfusa iacent, fines it victor Hiberos
Sollicitare manu et vastas miscere ruinas:
Celtiber obstat eques, motis petit Itala signis
Regna ferox; contra est Marius , data copia pugnae :
Quis non ille dolis, qua non se fraude tuetur,
Dum vincat quocunque modo? quam vivere credas
Foemina picta movet pugnas et nescia vinci
Ipsa sibi victrix mortem consciscit et aufert
Carceris opprobrium: tot bellum pendet in annos.
Hic Ariovistus Gallorum victor in armis
Lucet eques spernitque hostem, non spernit amicum
Romanum ; conspersa vides collectaque passim
Agmina, Germanos equites: hos Caesar in omneis
Secum agit eventus, his se committit, in unis
Spem locat his ponitque fidem, te, Gallia , vinci
Non pudet, at puduit, terrent Germana Britannos
Auxilia, Hispanos arcent, pugnantibus illis
Splendida Pharsalico parta est victoria campo.
Hic indignato pontem consurgere Rheno
Cernis et Ausonias ripa ulteriore cohortes;
Inde hostem, quem ne inveniat timet, indice quaerit
Nocte ferox Italus vacuosque indagine montes
Lustrat, adit sylvas atque obvia tesqua lacessit.
Parte alia collecta acies Cermana sub hostis
Considet adventum, 'Quo nunc ruit ille?' Suebus
Exclamat pugnamque petit: tu Belgica castra,
Caesar , adis Celtas que tibi succumbere suetos.
At tu non iisdem fatis, non numine eodem,
Vare, sapis, viresque tuas satis esse putasti
Arctoam contra virtutem et Teutona bella,
Auxiliis circumsaepte et legionibus illis:
Ecce autem erepta pro libertate feroces
Conveniunt populi Germano que auspice Bruto
Arma ferunt; vivum Arminium vivumque putares
Qui Macedum trahit agmen Avar caelestia signum
Venturae ostendunt caedis, Romanus haruspex
Praevidet iratos superos clademque minanteis:
Signa canunt campoque Lyci concurritur armis:
O patria, o magnum mundi decus! omnia bella
Prospera Romanae fortunae omnesque triumphi
Non poterunt huius iacturam aequare ruinae:
Profligata acies, tot millia caesa Latini
Nominis, externos gladii excepere tyrannos
Vindelici: tot nostra neci dedit ultio reges
Interiisse simul, quot non prior audiit aetas.
Indiscreta aliis pugna est, dux ipse minores
Praeterit et solis audax se fortibus infert
Arminius gaudetque vagas se vindice caedes
Sanguine commixtas Italo , sua libera regna
Ereptamque iugo patriam. Qui vertice crines
Eiicit et secat ungue genas, frontemque caputque
Pariete collidens, clamatque 'O redde peremptas,
'Vare, manus et signa reduc!' vigilesque per urbem
Disponit, maiore metu quam contigit umquam ,
Hunc vocat 'Augustum' sua Roma 'patremque receptae'
Appellat 'patriae'. qui sparsi in montibus errant
Ausonias populati urbes praedamque ferentes,
Noriciae Rhaetae que manus, durique vocantur
Algiones ; qui deinde ruunt terrore supremo
Et flammis ferroque viam per regna, per urbes
Efficiunt, Germanae acies, exercitus Hunnus
Attila dux, ingens bellum: quo tempore primum
Coniuncta est Scythicae pugnax Germania genti.
Non procul hinc autem Gothus instat et optimus armis
Vandalus , his Heruli iungunt socia agmina, mittit
Suebus opem: tu, Roma , novis populatibus urbi,
Clausa, times, rapit hostis agros turresque domusque;
Ferro aperitur iter, flammis sese omnia miscent.
Haec Roma est, cuius quis vera incendia dicat
Et vere Gothicis insessas hostibus arces?
Finxerunt Nymphae viva omnia: fallere visus
Intentamque aciem poterit qui praecipit ignes
Urbe vaga Totilas . quae dehinc nova surgere bella
Nympharum pictura docet? proh Iuppiter , ingens
Gloria, Francus eques, dura agmina mota repente,
Pipinumque genus. Dic nunc, Germania , quis te
Altius extulerit? longam fert Carolus hastam
Horrentemque notis clypeum, fert cominus ensem
Terribilemque implet galeam; procerius illo
Corpore non aliud, toto non agmine maius
Viribus aut bello melius; Gallos que Britannos que
Italiam que domat, Siculos rapit, hoste fugato
Liberat Hispanos , totum mare puppibus ambit;
Mirantur Graiorum urbes, te, Turca , paventem
Attonitae videre Asiae ; dant ampla tyranni,
Dat spolia Aegyptus Pharios clare munera reges
Cogit Franca manus; tota Aphrica , totus adorat
Victores Oriens; Solymam qui presserat urbem,
Deserit, augetur pietas; pro crimine poenas
Saxones expendunt; tu perdis, Gallia , nomen,
Francia vis dici, tantum concedis honori
Virtutique ducis: laudi gratare paternae
Et proavis, Alberte , tuis, tibi fama decorem
Nominis ista feret. Pius hinc Ludovicus amica
Pace sedet, sua sacra viro, non praelia, curae.
Pingitur Arnolphus turbata pace perosus
Ocia tranquillosque dies, obliquus in omnes
Deside qui torpent vita, nec posse videtur
Ferre sacerdotum luxus. Quis terror Othonum
Quale decus, superi! tu Pannonas excipis acri
Marte rebellantes, te vindice libera Roma
Liberaque Italia est: qui pendent vertice nexo
Pannoniae vixere duces; te Martia sensit
Roma sibi similem; namque in te regia lucet
Maiestas, decor imperii, componere lites
Ausus es et medio Romam censere senatu,
Caedere colla ducum, fasces submittere poenae
Et sonteis punire reos, solioque retractum
Pontificem, Petri que loco, discorde relegas
A patria. Verum alta domi per te excita virtus
Saxones extollit proceres, iam tempore ab illo
Laetatos genus esse tuum, nec segnior armis,
Ingenio melior regnat tua regia proles
Per varios casus: prima huic victoria cedit
Graecia dehinc victa est, iterum dat Gallia palmam.
Dum versa est fortuna retro, quae tanta repente
Invasit clades? sparso fugis obvius hosti
Solus et in lacera tecum vehis omnia cymba,
Magnum animum; sed qui prendit non credit Othonem
Hoc tibi lingua dedit. neque enim prius ore locutum
Audivere suo Graii perfectius ullum
Cui patriam boreale gelu Rhenus que dedisset,
Nec Beneventani manet impunita timoris
Pernicies, autorque fugae ferro igne petitus
Dat poenam. Latio post hunc sublimis in ostro
Tertius ardet Otho et cinctum diademate largo
Ostentat regale caput, cui maxima posset
Regnandi virtus tribui, nisi tanta tulissent
Ante avus, ante pater summae praeconia laudis.
Ille autem placido vultu, cui plurimus ore
Candor inest, Henrichus erat, non sanctior illo
Praefuit his regnis, cui non contemptior uxor
Assidet: has animas caelo damus. Ille, feroci
Cui turget facies ira , plus arma minatus
Effecit quam qui sumptis certaret in armis;
Francia Conradum genitrix vocat. Inde sequutus
Fortior Henrichus per totam incendia ducit
Bemorum patriam, contundit Pannonas , urbi
Pontificem Romae tegit. Huic se filius omni
Fert virtute parem, belli maiore gerendi
Nomine: collatis toties qui praelia signis
Miscuerit, non Roma dabit, non Teutona noscet
Turba memor: felix si non genuisset in illo
Ipse sibi dominum regno: Germania primum
Tunc vidit scelus hoc, nollet meminisse nepotes;
Strennuus ille tamen bello fit natus, et urbes
Ter rapit Italicas , ter fusum deprimit armis
Pontificem, Solymas hoc rege recepimus arces.
Hinc a Saxonico movet arma Lotharius Albi
Auxilium Romae ; movet hinc Conradus ab oris
Sueborum , cui magna animo, si tanta sequatur
Audentem fortuna favens, bellum invehit astris,
Invehit Aegypto atque Asiae medioque labore
Proditus a socio est: haec Graiae pessima gentis
Hac a parte vides, quae moenia fervere flammis?
Quos cadere hic populos, quos ire in funera reges?
Quis penetrat pavidas confestim exercitus Alpes
Quem fugit ille senex? certe haud iactantius ullum
Fert in veste pater Rhenus , primumque videri
Laudarique volet: Sueborum e gente superba
Marte putes genitum; causam cognominis affert
Aenea barba viro; maiorem animoque fideque
Se Rhenus vidisse negat. quid si Itala ploret
Clades terra suas, omnique hunc oderit aevo?
Oderit, et servare fidem discat: tu, age, velles
Hoc Turcis praebere caput, secludere tantum
Christi a gente decus Petri que in sede vocari
Maximus antistes? sed enim maiore repertus,
Quam tu, Turca fide. ruit hic ultricibus armis
Quoslibet interitus: Veneti dant munera, poscit
Ipse fidem, fugit Adriacos trepidante recessus
Pulsus Alexander Latio Romana iuventus
Contra audere parat, Trebiam Cannas que silere
Spoletina iubet clades, sociasque per urbes
Ambulat interitus: iurati foedera pacti
Huic frangunt toties Itali , ferro ipse rogisque
Ultor adest aequatque solo fomenta malorum,
Te, Mediolanum , tota hinc vicinia flammis,
Inde perit gladiis; sese experiuntur in armis
Et perdunt Ligures , una constrata ruina
Concidit Italiae summa a radice potestas.
Ultimus est Asiae bellum labor; occidit undis:
Non poterat ferro, at voluit; fortuna negavit
Tantum hoc invicto: simul hac res publica Christi
Spes summas morte amisit flevitque iacentem
Qui quondam exitio stantem devoverat omni.
Cernere post Apulas Henricho Caesare strages
Roma stante datur, deiectumque ense Philippum
Et coeptum frustra bellum infelicis Othonis
Quas rerum turbas erectaque pectora, si se
Sors ferat in melius, Friderichus gente Sueba
Excipit: ingenti motu regnisque potitus
Bellorum portas aperit Ianumque reclusum
Gentibus ostendit: 'desueta capessite' clamat
'Arma, viri, mecumque omni contendite nisu
'Accumulare decus laudesque aequare parentum;
'Sentiat arctoi virtutem nominis ingens
' Aegypti domitor, vanam sine viribus iram
'Discat Turca rapax, nemo torpere feroces
' Sueborum populos et Francas dixerit urbes!'
Illum haec dicentem atque addentem pondera verbis
Circunstant iuvenes, si quem praestantibus actis
Pingit avitus honor, stimulantque in bella priores.
Nunquam aliquod gavisa magis Germania verbum
Audiit: extemplo summas exercitus Alpes
Rheni ab utraque petit ripa, victoria fractus
Prima rebellis Otho , tunc signa erecta ruenti
Auxilium latura Asiae : viden' auspice Christo
Ut paret iri bellum tanto tot millia motu?
Quod nisi conceptum remoretur Honorius ausum,
Quas illi Armenias , quos posse resistere Turcas
Quemve putas Syriae dominum? Sultanus ab illa
Commoda lite refert, vincuntque ingentia regna
Immanes Scythiae populi: tu pone furorem,
Pone iras odiumque istud, sanctissime, differ
Officii cessare tui! tu excindier arma
Sarracena vetas, recipi tot regna, tot urbes?
Aut quaenam invidia est cursum tardare ferentis
Hac mercede tuae nolis concedere causae;
Te fraudata tamen regna, auxilioque retracto
Deserti reges urgente dolore superbum
Crudelemque vocant: iam classe perambulat heros
Adriacos fluctus, iam Graecia gaudet et anceps
Ante metum pellit Thrace ; tu retrahis arma
Auspiciis ducenda tuis; quid quod benefactum,
Non scelus esse iubes? redit ille infectaque linquit
Crimine bella tuo testaturque omnia iura
Et fas omne omnesque deos, pulcherrima coepta
Invidia cassata tua: tunc factio tristis
Implicat Italiam , movet hac a parte tuendo
Caesareas Gibelinus opes, sed Guelphus ab illa
Pontificem sequitur, socias pugna excipit urbes;
Occursum Venetis , 'Arcete paludibus' inquit
' Euganeas ranas piscatoremque leonem!'
Hinc Umbros Tuscos que petit subigitque Ravennam
Samnites que domat; precibus se bellicus armat
Adversum antistes decretaque murmura templis
Mille sacerdotum, tibi, lux Germana , precantur
Excidium: verum esse deos humana tuentes
Edocet eventus. Tu, Flisce , quid ocia turbas,
Immemor ingentis meriti! se Parma tuetur
Obsidione gravi, castris Victoria nomen
Urbis in effigiem ductis: hic Itala tellus
Imperii florentis opes agnoscit, imago
Hic veteris renitet Romae , seu bellica spectes
Ornamenta ducis, seu quo trahit ocia cultu.
Partem opere in tanto natis fortuna duobus
Distribuit laudis; bello studet ille paterno,
Hic movet arma domi, tumidum subigitque Doringum
Aspicis ut nulla est Friderichi obeuntis imago?
Attoniti circum populi, stupor occupat omnes,
Quis trahat e medio. Sunt hic tua bella, Rodolphe
Infoelix Othocarus obit; dehinc pugna duorum
Spectatur procerum: tu cedis, Adolphe , relicto
Imperio mundi. Interea se insignibus ausis
Excitat Henrichus : triplex exercitus illi,
Hinc equites Franci duros invadere Bemos
Hinc Suebos Rheni gentes Histri que coacti,
Ipse Italos adit, auxilio venturus agenti
Exilio, Gibeline , tibi: quas ille ruinas,
Quas infert Italis clades! quae gloria posset
Hoc duce Germanis venisse superstite terris!
Intempestivum tamen interturbat euntem
Summorum per clara virum vestigia fatum:
Urbs Hetrusca necis reperit mercede ministrum
Dominici fratrem; magnum scelus, ille venerio
Imbutum sancti munus venerabile panis
Praebet in exitium quod debuit esse salutis
Aeternaeque epulum vitae. dic, Itala tellus,
Et dic, Tusca fides, quae se maiora dederunt
Crimina quodve nefas? Hi qui intestina remiscent
Exitia inter se, sua perdidit Austria victum,
At Bavarus victrice manu et terrentibus armis
Occupat imperium; favor ingens excipit illum
Germanorum hominum; cadit infoeliciter, ausus
Pontificem turbare loco. Post quem omnia bello
Tentat Ioannes Italas componere lites,
Romanum formare statum, concordiaque arma
Excire in Turcas ; verum Itala furta perosus
Mutatamque fidem toties fraudesque dolosque
Et gentis levitatem inconstanteisque favores
Restat ab incepto. Te, Carole Roma coronat;
Intra urbes vetat esse suas mandatque superbus
Exire Italia simulato antistes amico:
Hoc fers Romanus que petis regnator haberi,
Cum non sis Romae ? Quod se execrabile monstrum
Huc dedit, ignavis rex, et Germana vocari
Quae possit labes? nulla hic gerit arma, nec ullum
Molitur virtutis opus, torpente supinus
Mollicie sedet et luxu se pascit inerti:
Tantum huius te, Rhene , pudet. Quem deinde videmus?
Acre Sigismundus Turcae bellum invehit hosti:
Aspicis innumeras illum miscere ruinas,
Tot reges mandare neci, exhaurire superbam
Nobilitate Asiam , terra superare marique.
Ille etiam coluit doctos, largitus honorem
Ingeniis: Latio vix magnificentior alter
Contigit imperio, vix circunspectior alter.
Parte alia tua signa vides, pugnaeque furentes
Alberthi cernuntur avi: tu sanguine siccos
Agnoscis vultus et aratum vulnere mentum
Signatasque manus conscissaque pectora plagis;
Ducit equos ducitque viros et Norica vastat
Rura ferus, torvosque invadit milite Bemos
Silesiasque urbes iuvat auxiliaribus armis;
Illum omnes metuunt, omnes fugiuntque Poloni
Idem alio bello Bavaris contendit et urbes
Gallorum petit, auspiciisque immensa tuetur
Praelia Caesareis 'Germanum' inimicus 'Achillem'
Qua ruit, exclamat, sancitque ea nomina rumor.
Te quoque iam parvum amplexu fovet ille nepotem.
Arrecti huic omnes populi, spes maxima in illum
Coniecta est procerum, et si se fortuna dedisset
Imperii, sublime caput Germania caelo
IIoc duce, laudibus his in summum erecta tulisset.
Cernis et Austriacum placida virtute statuque
Tranquillo regnare senem, Venetum que Robertum
Impulsas turbare Alpes et Rhaetia saxa:
Adriacam sponsam et Venetas iuraverat undas
Non nisi vastato patriam remeare Tridento;
Sed nostra virtute minor quibus institit undis
Pugnando submersus obit; Friderichus ab illa
Strage ingens dici potuit; cui filius armis
Inclytus accedit. quo, Maxmiliane , fugaces
Egisti Venetos ! quique has paulo ante per urbes
Immisere tibi bellum totoque cruentas
Miscebant Latio strages, mundique vocabant
Se caput et magni dominos maris esse ferebant,
Nunc victi fusique armis te supplice voto
Deposcunt veniam dextrasque et brachia tendunt,
Dant aurum legesque petunt, et foedera pacis
Cuiuscumque ferent: tu fixo pectore blandas
Aversare preces: quid enim non ante petebant
Quam tuus aeria miles descenderet Alpe
Ille autem indomitus per multa pericula Gallus
Aspice, mutato luat ut sua crimina vultu
Perfidiamque suam! coeunt in foedera Galli
Ilinc inde et Veneti : quis te satis esse duobus
Posse putet? quis non quemquam tibi crederet horum
Aequalem, quos tu coniunctis excipis armis
Evincisque simul? Ea sit Germania semper,
Sic crescat, ferat his ducibus nomenque decusque,
Virtutique patrum contendat laude recenti
Eflectisque novis! Tu qui praeclara tuorum
Facta tegis quae te maneant, Alberthe , sequentem
Tanta exempla, vides: urge et vestigia prende,
Nec sine te vinci; sed non sinis, et tua certe
Iam maior te fama viget propriaque superbum
Vicisti virtute genus factisque vetustum
Stemma novis et, quam coepisti, nomina genti
Donasti meliora tuae: te Marchia iactat
Miraturque suam revirescens Francia prolem,
Numine propicio et desueta ferentibus astris
Facta sui similis. Quo verget euntibus annis,
Aurea progenies, splendor tuus et tua virtus!
Quanta parabis adhuc, iam primo flore iuventae
Egregios praegressus avos, dubitabilis aetas
Ut tua sit! Numquam maiora in gaudia Rhenus
Rem venisse suam meminit quam te urbe recepto
Imperiisque suis, atque hac in veste superbus,
Siquid eges monitis, rigido haec pronunciat ore:
'Macte ista specie, princeps meus, hocque favore,
'Qua fulges, qui te recipit! servire negantes
'Ante tibi populi subeunt gaudentque videri
'Principe te famuli, quique ambitione receptos
'Spreverunt semper dominos, suffragia mittunt
'Accersuntque ultro. quis nunc, pulcherrime, tardat
'Quisve pudor gressu remoratur? age accipe votis
'Non ambita tuis, sed nostra prodita nutu!
'Dii tibi felices aditus , felicia donent
'Tempora successuque iuvent, quos tuque mereris
'Dent annos, serventque animum, quem, cum ante dedissent,
'Viderunt qua fruge foret! tu fungere honorem
'Quem dii, quem fortuna favet, memorique reconde
'Pectore quo venias, neve ulla oblimet inertis
'Segnicies luxus! tibi nunc a Caesare primo
' Tradita magnarum curanda negocia rerum.
'Nec tibi foemineos populos luxuve supinos
'Commisit fortuna regi, sed fortibus armis
'Assuetos Rheni populos Albim que ferocem,
'Hinc atque hinc rerum dominos, atrocia regna
'Vesterichosque alacres et nobilitate vetusta
'Elatos Francorum equites, praestantia bello
'Pectora, Vettranam que aciem, ditesque Doringos
'Assuetumque malis Hessum, tibi Marchia paret,
'Si regnare scies, servitium Saxones ibunt,
'Nescia corda iugi. sentis instare periclum,
'Si non aequalem dederis te accessibus istis.
'Portio terrarum melior tibi cessit, habebis
'Arma, viros et opes regnique ingeritis habenas.
'Tu civem patremque geras, unumque memento,
'Non tam his imperium populis quam exempla requiri:
'Iam tua vita palam intentoque exponitur orbi,
'Nec quicquam secretus ages, cunctisque videndus
'Summa tenes, nullusque tuum velare recessus
'Errorem poterit, manifesta per omnia pergis,
'In primisque sedos; iterum hoc meminisse iubebo,
'Exemplo statura tuo quae regna capessis'.
Haec Rhenus : Te flamma tui suffusa pudoris
Occupat ora, genas, et si promittere velles
Quanta animo concepta geras, quam magna voluntas,
Non posset satis esse dies: facere omnia mavis,
Non vis spes augere tuas, promittere non vis;
Hoc unum in voto est, ut parcius ista gerantur
Laeticiae plausus, clamor, concentus, honores.
Tantus es, o princeps, et non vis tantus haberi ?
Immo, ardete, viae, pompa, vos plaudite, cives!
Nunquam opportunum tempus magis ista poposcit;
Hoc desyderium est, hic est amor, illa cupido,
Haec sunt vota, viri: vos obvia tendite laeti
Bracchia in adventum tanti ducis, omnia strata
Una, reple, vulgi facies, longoque moretur
Ordine turba vias; incendite lumina, flores
Spargite, quos nos fregit hyems, quae gramina succo
Nondum exhausta manent! nihil intermittite quod vos
Laetari doceat, quales, cum sedula mater
Ales abit pastum iam primo oriente, reditque
Sera, ferens pleno miseris solamina rostro,
Impasti exiliunt pulli quassantque frequenteis
Adversum pennis nondum velantibus alas,
Mutuaque inter se laeti certamina sumunt
Qui primos ferat ore cibos, et colla subaptant
Matris in occursum: vos haud secus ante cupitum
(Venit enim) captate ducem, solatia vestris
Arripite impleti curis, arcessite dignum
Hoc desyderio munus. Tu te obvius apta
Fortunisque tuis indulge, occasio praesens,
Ne sine dilabi, versatur: an, optime princeps,
Ne timeare times et non vis esse molestus?
At nobis, nisi te das, illa molestia surgit.
Quid velles mansisse domi, tenuisse quietem,
Traduxisse annos vitae Musisque tibique?
Non haec conditio est pro te, tuaque altera sors est:
Hactenus indultum Musis placidoque labori
Privatim fuerit tempusque extraxerit illud
Docta quies nobis; nunc te ad maiora vocari
Fata iubent splendorque tuus iam cognitus ante
Quam visus notusque fores, illa aula docebat
Infanti reptata tibi, documenta futuri
Tunc quoque magna dabas, tua plane infantia tantae
Virtutis praesaga fuit; prima extitit aetas
Indicio, nam cum spacio Lucina peracto
Depositura foret maturi pondera ventris,
Excepere deae puerum Nymphaeque frequentes
Collusere tibi et quas imposuere coronas
Pontificale decus iussere apicemque futurum
Signare, et quae fata forent, nota esse iubebant.
Continuo studiis tu te committis et artes
Tendis ad ingenuas, nec conversantibus usquam
Moribus offendi sinis; et cum primum erat aetas,
Omne inquirebas scripti genus, illius ergo
Accisti doctos submissa fronte magistros,
Historiasque loqui tecum, veterumque volebas
Acta ducum semper tegere, atque audire paratus
Quod mores ornare tuos, quod comere posset
Ingenium docilesque animi protendere vires.
Quid, cum Saxonicus iam tectus episcopus esses,
Erexisti animum subito et rerum humanarum
Corde relegasti curas, cui deditus esses
Officio certus, contempsistique fugacis
Molle voluptatis studium: non optio solum
Haec probat Alciden , etiam tibi blanda Libido
Astitit omne ferens placidum exclusoque labore
Obtulit illecebras et dulcis amabile luxus
Commendavit opus, tibi soli vivere iussit
Extra animi curas: 'quid enim, nisi noveris uti,
'Divitiae facient?' inquit, 'tu praemia tantae
Arripe fortunae, satia te dotibus illis;
'Dura fuge (haec ultro venient), nec te ange, sed aufer
'Quae potes hinc tecum, mors, qua te accesserit hora,
'Finiet omne bonum, ne praetereuntia perdas,
'Utere temporibus, solus qui implevit hiantem
'Deliciis animum vixit; nec ad ardua duco,
'Quam tero lata via est'. contra astitit aurea Virtus
Mandans dura pati; 'ne fide abeuntibus' inquit,
'Ut perdas meliora bonis, non longa voluptas
'Quam feret haec aetas, aeterna incommoda ducet;
'Ipsa quidem in medio cursu fugit optima secum,
'Dum linquit peiora, ferens; breve tempus et instans
'Exitium vita illa dabit; ne sperne labore
'Parvo magna sequi: nam si contempseris huius
'Luxuriam vitae, te amplissima multa sequentur
'Durabuntque diu: tu quantum a corpore cedes,
'Tantum animi cultus, tantum caelestia tanges,
'Agnoscesque deos, et ne non praemia ponam,
'Gloria, fama, decus, nomen, monumenta dabuntur'.
Dixerat: extemplo durum virtutis amore
Puber adhuc ingressus iter melioribus omnem
Aptasti curis animum: quis castius alter,
Quam vivis, loquitur, quisve impollutius alter,
Quam loqueris, vivit? quis cautius otia vitat
Officii memor? aut quis plus prodesse laborat?
Huc vos, o statuae (neque enim vivique virique)
Pontifices, oculos advertite, vita petatur
Huius ab exemplo! vos in praesentia tantum
Proclives animis vitam consumitis omnem,
Ignari quae vos deceant, venatibus apti
Ociaque infami secordia ducere somno,
Vina, dapes, choreas, cantus bona summa putatis;
Pascitis ingluviem; quid, quod dixisse pudendum
Huic foret, at vobis etiam fecisse decorum,
Non possum laudare bonos rectumque tueri,
Non odisse malos crimenque incessere lingua.
Horum isti nihil est: in religione diurnas
Nocturnasque vices disponit et anxius ambit
Officio satis esse suo; non ille ministro
Committit peragenda sibi sua sacra, videtis
Admota tractare manu proprioque canentem
Ore deum laudes. Cui mens fuit ista priorum,
Cuive istud studium, similisque in rebus agendis
Sedulitas? primo ingressu collapsa tot annis
Restaurare parat. quis munera largius umquam
Dispersit, cum tempus erat, quisve inter egenos
Profudit tam laetus opes? quis saepius artes
Affecit lucro et meritis bene dona rependit?
Surgite, Virtutes, experrectaeque reverti
Usibus humanis gaudete! immensa merenti
Praemia proposuit. despecta, attollite rectas
Cervices, Studia, et redivivam apprendite palmam!
Invitat precio virtutem et moribus altum
Egregiis aperitur iter. Clementior illo
Non fuit, insanam cohibere tenacius iram
Qui posset stimulosque suos arcere premendo:
Quis videt iratum? neque tunc cum audita fuisset
Causa Pepercorni tetrique adaperta veneni
Scrinia in exitium sibi facta suisque videret,
Pro causa doluit; quodsi miseratio haberet
Hac in fraude locum, potuit vel tollere poenam
Vel lenire modo. Dic, nunc cur ista recuses
Tam merito praestata tibi? cur plaudere vulgum
Et clamare vetes, laetosve inferre triumphos?
Aut saepe ista feras, aut sis non talis oportet:
Sis tamen et saepe ista feras: tibi carmina promant,
Te festo clamore notent populusque patresque:
Qui meruit, bonus est, non qui detractat honorem.
Tu quoque nativum blando moderare rigorem
Affatu, moresque tuos ex tempore dulci
Temperie misces: hinc factum, ut amabilis esses,
Utque tuis charus. Ne circunstantibus armis
Excubiisve ducem, cives, defendite vestrum:
Hoc melius praestabit amor: quis tenderet isti
Insidias animo? aut quae non iam ingressa rediret
Fraus perculsa retro? nemo est qui te oderit, omnes,
Ili quoque quis gravis illa potest fortuna fuisse,
Natura suadente colunt; et si ipse requiras,
Unde suus sit cuique favor, tam tu ipse fereris,
Quam virtus tua, causa rei; tua gratia fines
Expaciata suos extrema per omnia venit.
Huic aliquem poterat non omninoque pudendum
Suffecisse loco Rhenus , quot obambulat urbes,
Quot populos, et se vicina a gente tueri?
Venit ab extremo qui caetera vinceret Albi
Spectatae virtutis honor; suffragia solvit
Ambiguis tua fama viris, fama illa tuorum
Nuncia parca operum, quam tu maiora ferendo
Ostendis non esse parem virtutibus istis.
Cui non fama ingens multorumque ora tulerunt
Dignum aliquid meritis, huic nos aequale feremus?
Mole gravor rerumque immensum panditur aequor:
Centum in te linguis centenoque ore sonandum,
Utendum Phoebo quaeque augent omnia Musis,
Immensasque foret vires consumere dignum.
Nunc satis est celebri venientem inducere plausu
Laetitiaque ornare diem cantuque iocisque:
Quod nos non pigeat, quod tu feliciter omen
Accipias possisque omnes meminisse per annos!