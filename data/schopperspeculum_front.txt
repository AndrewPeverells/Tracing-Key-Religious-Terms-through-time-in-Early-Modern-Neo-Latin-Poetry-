SI pueris etiam vacat auris aperta Tonantis,
MAXMILIANE mihi DIVE parumper ades,
DIVE Parumper ades, post mille pericula qualis
Nuper in Augusta visus es urbe mihi.
Nam licet haud fuerit coram data copia fandi,
Iuncta sit aut dextrae dexterae nostra tuae:
Maxime sufficiat te conspexisse Monarcha,
Quod laudi solum duco Poeta mihi.
Magnificos igitur bonus ad me carmina vultus
Dirige, perspicias utile donec opus.
Ipse sciam quamvis te quanta negotia vexent,
Inque tuis humeris quale recumbatonus,
Scilicet ut regnis animo sis latior ipsis,
Imperiique gravis sub statione gemas
Bella sed inprimis hac tempestate remordent,
Ingenii sensus excruciantque tui.
Gentibus indomitis dum Turca potentior urget,
Belligerans terra, belligeransque mari.
Ipse vel ut patriae regionis amore perustus,
Praetulerim studiis dulcibus arma sequi.
Me populosa tuis cum navibus Austria vidit
Dulce Viennensis littus adire soli,
Vidit et accinctum valido (quod abominor) ense,
Militis hinc illinc currere more vagi.
Degere nec mediis umquam piguisset in armis,
Aut mala cum tanto Caesare mille pati:
Nostra valetudo nisi collabefacta fuisset,
Quippe salutiferis tentavimus omnia sucis,
Multaque carminibus, pluraque militia.
Ossibus aegrotis tamen haud depulsa recessit,
Aut abiit maesto corpore pestis edax.
Ipsa quousque suum Francfurdia rursus ad amnem
Sensit in assueto me properare gradu.
Hic ubi non magno confecimus absque labore,
Quod tibi donamus, Maxime Caesar, opus.
Ergo remitte graves, et pectoris exue curas,
Otia delectans non onerosa fero.
Et licet ante tibi solacia dulcia praestent,
Qualia multa sacer Caesar habere solet,
Nostra tibi certe modicum Vulpecula risum
Non faciet, minimos parturietue sales.
Quam ferus abicias prima si fronte revisam,
Milibus abicies quod placuisset opus.
Quod mihi ne verear Maiestas inclita vultus
Suadet, et in Musas officiosus amor.
Id mihi promittit candor tuus, aurea Virtus
Id tua magnificis Regibus aequa iubet.
Iudicio talem quia te meliore notavi,
Hospes in Augusta cum miser urbe sui.
Vidimus in dextra regalia sceptra tenentem,
Testis ut ipse mihi proximus esse queam.
Nec tantum vidi, tua sed mihi nobilis aula
Praebuit aurato vina bibenda scypho.
Quae veteres Schedius Charitum mihi propter
Ore propinavit, quo prius ipse bibit.
Quod si mens variis potuisset adusta procellis amores
Ingenii fetus exposuisse sui,
Iam tibi tanta meo fecissem nomina versu,
Notus ut Eois, Hesperiisque fores.
Ergo tuae pulso quia limma serius arcis,
CAEsar id ignoscas MAXmiliane velim.
Non mihi natura liberiore datur.
Nec sine tudicio vult carmen amabile scribi,
Quale sequens aetas evehat astra super.
Carmina namque fluunt de pectore ducta serenae,
Vultque metus numeris omnis abesse bonis.
At mihi pauperies cruciatibus instat amaris,
Meque per aereas non sinit ire vias.
Ingeniique potens ut mollibus elevor alis,
Sic per egestatis flebile mergor onus.
Tende manum CAESAR, de fluctib. eripe Vatem,
Ex animo Vates qui cupit esse tuus,
Bestiolasque meas hominum de more loquentes
Excipe corde pio, do quia corde pio.
Invenies illic nostrae fallacia Vulpis
Quanta sit, e reliquis quae placet una feris.
Ingentum merito mirabere cuius acutum
CAESAR, et in vapido pectore mille doles.
Omnibus insidiis elabitur hostis avari,
Omnibus haec vulpes impetuosa nocet.
Fallor? an adverso mea carmina respuis ore
Forsitan et nugas arguis esse leves:
Non ego fabellas garrire peritus aniles,
Caesaris aut nugax esse poeta velim.
Sed quia materiae sum si mihi verba iocosae
Atque verecundo tingo lepore sales.
Id sit ut oblectem, dulci quoque carmine prosim,
Quae duo sunt vatis munera iusta boni.
Artibus Oceanus cum mille poesis abundet
Atque vagis ingens sit velut aequor aquis,
Artis id est magnae vitare poemate docto
Taedia, nec vultus semper habere pares.
Tentet ut illectas aures operosa voluptas,
Et capiat Lector pectore plura suo.
Iure sed egregiis homines urgere ferarum
Exemplis Vates ingeniosus amat.
Ecquis enim, quicquid laudabile bellua fecit,
Candidus in vita non imitetur homo?
Quod leo, quod vulpes memorabile gessit, et ursus
Aut lupus, aut asinus, qui sibi turpe putat:
Nonne lupo peior, quovis dementior urso,
Stultior et quavis vulpe vocandus erit?
Artibus innumeri nullis capiuntur acutis,
Quos operosaiocis fabula sola capit.
Fertur in hanc omni quia tempore prona iuventus
Atque potest animos plus penetrare leves.
Illa sed inprimis quae nectare tincta virili
Blanda sub arcano cortice mella tegat.
Illa regit vulgi sensus ignobilis omnes,
Insuper in partes quaslibet illa rapit.
Et quasi filiolo cum mater amabilis aegro
Pharmaca dat, dulci miscet amara bone,
Non aliter populi cor mobile captat hyantis
Fabula iucundis ingeniosa iocis,
Mulcet enim, sensusque rudus dulcedine quadam
Lenit, et obscuris fert bene rebus, opem.
Unde Dei vates, generosos atque Prophetas
Fabellis usos novimus esse sacris.
Unde nec humanae fons ipse salutis IESUS
Talibus erubuit verba docere Dei.
Agricolaeque patrem nunc assimulavit amatum,
Nunc iterum magnis regibus esse parem.
Non tamen ulla placet nisi fibula digna relatu,
Quaeque sit in laudes officiosa Dei.
Arguit illicitos cuius sententia mores,
Iustitiaeque bonam monstrat aperta viam.
Sic olim Romae fabella Livius una
!Sastuit horrendae seditionis opus.
Sic eques armatus flammante Georgius hasta,
Immanis iaculum figit in ora ferae.
Reginamque piam de faucibus eripit atris,
Claraque devicto gesta Dracone parit.
Denotat infernas quod Marte subegerit arces
Christus, et in caelum clara tropaea tulit.
Christophorus membris ingentib. exit in altum,
Et freta fert Christum per violenta maris.
Significat Christum qui pectore gestat amatum,
Mille per aerumnas Victor in astra venit,
Sic Catharina piis confundit Rhetor as armis,
Est quibus inventum maius in orbe nihil.
Horrida significat quod Daemonis arma nocentis
Exsuperet , caelis et locet una fides.
Sic fidib. blandae testudinis inclitus Orpheus
Fertur inhumanas attonuisse feras.
Cum rudiore viro, sit quomodo, monstrat, agendum
Leniter et blande, dicta quousque capit.
Ergo nec erubui mendacta texere Vulpis,
Carmine perpetuos et stabilire sales.
Quos puto Saxonico Beutherus more loquentes
Germano iussit cultius ore loqui.
Ast ego facundum cum nocte dieque libellum
Iudicii legerem non sine mente mei.
Atque Sigismundus me Feirabendius ipse
Acrius urgeret, ut meditarer opus.
Plurima cui certe Germania debet ob artem
Eximiam, qua vix conspicit esse parem.
Ipse libris equidem replet immortalibus orbem
Cura Medusaeis officiosa viris.
Pingit, et egregia sculpit feliciter arte,
Seque bonis effert laudibus astra super.
Dignus ut Aonidum sit honore Typographus amplo,
Et velut excelsa Dux habitare domo.
Omnia scriptorum generosa volumina pulchris
Auget imaginibus, conspicuisque, notis.
Id de nobilium certamine nuper equestri
Quod dedit in lucem, testificatur opus.
Livius Historiae celeberrimus auctor id olim
Quem remorantur adhuc vincla probabit idem.
Carmen is ut facerem memorabile, compulit unus,
Cum steriles vellem linquere pene Deas.
Huic ferat acceptum pubes studiosa, quod olim
Carmina difficili facta labore legat.
Ergo, Sigismundi monitu, quem splendida dudum
Gloria commendat conspicuumque facit,
Ordior ipse brevem pugnacibus usus Iambis,
A quibus est alias mens aliena, librum.
Ordior ipse quidem, sed dulcia numina Phoebi
Non finem scriptis imposuere levem.
Sed mea mens quali ratione reliquerit artes
Dicere te coram Caesare longa pudet.
Quippe tibi melius liber olim tertius edet
Ista, tibi vacuo fac modo pauca legi.
CAESAR adhuc paulum, non ego longus ero.
Pauca sed adiciam quibus utilis istae libellus,
Gratus et inprimis non onerosus erit.
Non ego propterea tibi vilius offero carmen,
Te quasi praeceptis erudiisse velim.
Tale mihi nolim venerabile sumere munus,
Iure quod ingenii divisioris erit.
Nam tua longinquum Sapientia pervolat orbem,
Insuper Oceani littus utrumque ferit.
Facta nec institut tua tollere laudibus amplis.
Nec patris, aut proavi commemorabo decus.
Haec mihi Phoebus. enim meliores servat in annos
Forte geram nitida cum nova serta coma.
Tuque triumphali curru super astra veheris,
Et spoliis Geticis Caesar onustus oris.
Nunc humilem nostri pro tempore fecimus aevi,
Nunc tibi sed Vulpis gloria rara datur.
Qui mihi supremus currentibus ordine fatis
Victor, et immensi Rex Orientis eris.
Tunc Sacra magniloqui perrumpam scripta Maronis,
Saevaque terribili bella tonabo tuba.
Nunc dolus astutae, tibi nunc fallacia Vulpis,
Fraus quasi simioli, gaudia multa ferat.
Quam rogo ne tetrici ferus abice more Catonis
Carmen at attenta perlege mente prius.
Nam fateor certe bona plurima continet in se
Haec brevibus vulpes ingeniosa modis.
Forte quis obiciet qua site Vulpecula fallax
Ludere figmento liberiore velim.
Ah procul a nostris id moribus absit amicos
Fallere, vel reges ludificare dolis.
Non decet ingenuum fallacia subdola Vatem,
Candidus ut numeris sic quoque corde micet.
Huius at utilitas quod sit numerosa libelli,
Carmine conabor nunc aperire meo.
Conditor Historiae quicumque sit huius, is unum
Hoc tibi principio significare cupit.
Iure quod in terris aliquem decet esse Monarcham,
Qui velut acre caput, cetera membra regat:
Qui sit et Heroum, Divumque suprema potestas,
Difficiles fatis inveniatque utas:
Fortunamque ferat, sit Iuppiter omnibus idem,
Iudicio leges discutiatque gravi:
Aestimet aut factum laudabile sorte potenti,
Quodlibet aut iustis partibus aequet opus.
Talem fulminei depingit forma Leonis,
Qui gerit has inter fortia sceptra feras.
Insuper egregiis Reges incumbere factis
Imperat, et studiis invigilare bonis:
Ne minimos Princeps offendat iniquis hostes,
Mortiferos animo concipiatue dolos:
Viribus aut fidat, iusue sub ense gerat.
Omnia praeterea rerum molimina tractat,
Turpis et evellet criminis omne genus.
Iudice damnetur ne quis delatus iniquo,
Credat adulantis vel maledicta viri.
Reicit argentum spectabile, reicit aurum:
Eius enim vitiat corda frequenter Amor.
Regibus ostendit quam bella potentibus obsint,
Indicat et populi pendeat unde salus.
Inde Magistratus regimen distinguit, et aequas
Constituit partes, officiumque docet.
Omnibus ut iustum tribuatur et omnib. aequum:
Subtaceant poenae dives inopsque pari.
Partis ut excutiant causas utriusque forenses,
Iudicio dirimant et scelus omne gravi,
Mandat et e medio quod tollere fas sit iniquos,
Et Virtute bonos nobilitate viros.
Inde quod innumeri spe decipiantur iniqua,
Atria qui Regis celsa potentis amant.
Magnificosque Ducum venantur semper honores,
Quale nec officiis commeruere decus.
Iure sed ex aula gravis ambitionis amantes
Praemia confusi dura referre solent.
Ut plerumque ruant gravius, tolluntur in altum,
Sic animi falsi fraus nocet ipsa sibi.
Praecipit et Reges ut saepe Gnathonicus erro
Perdat, inauditis praecipitetque dolis.
Utilius quare paucos et habere fideles
Quam seruis cinctum pluribus esse malis.
Nam sine consilio nil Principis aula valebit,
Nullus ubi sapiens est, ibi nullus honor.
Quod neque conveniat dare blandi loquentib. aures,
Sermo gravis quorum saevius ense secat.
Qui tonat, et verbis malem sesquipedalibus usus
Fulminat, et nugis perniciosus hiat.
Sicut et hic vulpes animalibus omnib. audax,
Tristibus illudit, sed tamen arte, dolis.
Damnat, adulatur, nocet, invidet, oimnia fraudat
Inque gravi scelerum flumine mersa iacet.
Et tamen officiis, et honoribus aucta supremo
Illa domum vulpes insidiosa redit.
Insuper Augustae sit Cancellarius aulae,
Complacet et Regi denique quicquid agit.
Sic Lupus immenso bona decoquit omnia luxu,
Regis et absumit simplicioris opes.
Cui se se comitem Bruno casus addit in omnes
Ut tendant avidam quo iuvat usque gulam.
Tales mille lupi nunc inveniuntur in aulis,
Vix domus his ursis turpibus ulla vacat,
Unica curarum quos sollicitudo fatigat,
Ut famulum subigent in sua vota lucrum
Namque voluntatem, nutusque loquuntur ad oen...
Dummodo turpe queant pascere ventris onus.
Acrius esugunt loculos hi Regis apertos,
Et de ieiuni more leonis hiant.
Quo magis accipiant, minus exsatiantur avari
Ceu lupus impastus, ceu facit ursus edax.
Haec liber iste docet, tu Caesar amabilis illum
Suscipe, namque tibi non grave pondus erit
Non mihi pugnaci perstringitur ullus Iambo
Sola fuit mores carpere cura malos.
At sicut Vulpis fallacia displicet huius,
Is merito Vulpes mira vocandus erit,
Nam mea propositi cum mens sibi conscia recti
Ignotas Vatis sitque secuta vias.
Huius amara libri si quem convitia laedunt
Imputet auctori, qui dedit illa, suo.
Respice nunc vultu mea MAXmiliane benigno
Carmina, quae vitio non tibi Caesar erunt
..st , fateor, magnum regalia tangere tecta,
Maius ab illustri Caesare posse legi.
Praemia difficili si consequar ista labore,
Atque meo studio laus datur ista, sat est.
Sicque MARIA precor Regina beatius aevum
Salui sicae tecum plena quietis agat.
Quae nisi digna fuit te coniuge, nata fuisset
Quae nisi, tu vita caelibe dignus eras.
Sic precor eniteant, ut in astris nobile sidus,
Filiolique tui, filiolaeque tuae.
Sic animosa tuis faveat victoria castris,
Saevaque Turcarum sub pede collateras.
Teque sacris Getici spoliis Aquilonis onustum
Gloria quadriiugis alta reducat equis.
Hactenus Hartmannum te Maxmiliane Poetam
Sufficiat Cithara detinuisse, Vale.
Fortunae varios eludo volubilis ictus,
Sumque vafris Vulpes ingeniosa dolis.
Me licet opprobriis perstringant mille Brunones,
Et lupus insidias, et struat ore lepus:
Me tamen eximiis Rex semper honorib. auget,
Tutelamque mei nominis usque gerit.
Regalis maneo quoque Cancellarius aulae
Invideant quamvis Diique Deaeque mihi.
Latratusque canum molestiorum
Omnes unius aestimamus assis.
Loew der Koenig. Leo, Rex Nobel.
Baer. Bruno, Ursus.
Wolff. Isengrinius, Lupus.
Fuchs. Reinike, Vulpes, Vulpecula.
Fuchsin. Uxor vulpis Giremot.
Zwen iung Fuechs. Reinhardeinius et Ros selius duo filii Reinikes.
Grevinck. Grevinckius, vel Grimbardus.
Wild Kader. Catus, felis, Muriceps, Aelurus, Hintzike, Hintz.
Aff. Simius, Martinus.
Affin. Regina uxor simii.
Rambock. Bellinus.
Hase. Lampus, lepusculus.
Kleinhund. Catellus.
Hane. Gallus.
Zwen iung Hanen. Kreyantius et Cantertius duo Galli filii.
Henne. Krassevot filia Galli occisa per Reiniken.
Si mihi res quantis stetit ista laboribus, olim
Praemia tot vobis messis opima feret,
Noctibus hibernis non me vigilasse pigebit,
Carmine vel longos continuasse dies.
Vos nec opus praelo breve supposuisse pudebit,
Nam pretium vestri grande laboris erit.