QUem longo venerans iam tempore diligo, propter
Ingenii ac morum probitatem et Apollinis artes,
Nuper decreram cum nostro ad te proficisci
Stramburgo, dubiis perspecto rebus amico,
Et quo nec melior nec clarior est vir, Adame:
Sed pituita fuit cupidum remorata, molesto
Cum brancho et tussi. INterea tua carmina trado
Nostro edenda Papae, tum me virtute, tuaeque
Consolor constante operae studiique labore.
Namque, fatebor enim, prope iam mihi pectore ab ipso
Usque pedes animus trepidat delapsus ad imos,
Et desperantis procul ingenium refugit, dum
Nulla mihi reliquum iam nunc facit auxilium spes
Pacis, et incoeptas video pertexere telas
Teutonidos furias terrae. Rursum aera sonare
Audio, et armatas in castra coire cohortes.
Non obstant hiemis bellorum frigora cladi,
Et calcat glaciem per campos miles apertos,
Naturaeque modum et vincit legem improba virtus.
Sic vetus evicit glaciales Hannibal alpes,
Et nimium silva flagrante liquavit aceruos,
Et seruente udas rupes mollivit aceto.
Ipse quoque insanos ne Martis Iuppiter ausus
Impediat, retro sinit hunc praecurrere cedens:
Nec propior rabidas pugnarum mitigat iras,
Illustri rutilos aut sidere temperat ignes.
Hic et Apollineae tendit de limite metae,
Ledeae ad sobolis rursumque revertitur astrum,
Libera Gradivi donec fax aethere summo
Ardeat, et terris incendia desuper addat.
Hinc ne discedat cito causas undique quaerit,
Progressusque parum rursum se deinde retorquet,
Insistensque abiensque iterum sic conficit astrum.
O'dura Aonidum hoc in tempore fata sororum,
Et quibus ingenui studii sunt otia cordi:
Non locus his toto prope iam patet ullus in orbe,
Barbariae exclusis rabie: pulchrum esse videtur
Omnibus, ad belli se convertisse furores.
Nulla exempla placent praesenti mitia vitae :
Nec ratio magis incaeptas humana gerit res,
Consiliumue valet, vel cura est ordinis ulla:
Sed feritas audax, petulansque insania mentes
Insedit, versatque vices temeraria rerum
Ambitio, et praeceps inflat cor gloria vanum.
Una salus miseris, spes unica restat egenis
Auxilii, vox sancta precum, gemitusque fidelis
Pectoris, et lacrimae numquam pietatis inanes.
Procidat ante Deum nostrae confessio culpae,
Et venia oretur, celebrent quoque carmina priscae
Nostra simul bonitatis opus: praeque omnibus unum
Patronum, mediumque fides hominumque Deique
Apprehendat teneatque Dei te Christe parentis
Aeternam sobolem, qui nostrae crimina carnis
Purgasti, avertens peccati tristia damna,
Iustitiaeque decus reparans. Nunc tollere rursum
Nunc sanctus, meritisque tuis fit quilibet insons,
Mortiferae ante Dei poenis obnoxius irae.
Hanc dum curam opera adiutas studioque fideli,
Officium et verae monstras pietatis Adame,
Et teneri coetus caelesti pectora comples
Relligione, facis quod te decet, et Deus ipse
Talia facta probat: forte et placatus ad huius
Summissum pietatis opus, cum barbariae se,
Tum fraudum opponet pesti, scelerumque furori,
Atque aliqua innocuis concedens otia Musis,
Hospitium studiisque piis servabit in oris
Misniacis, artique bonae: quod tuque, tuique,
Nos, nostrique simul vobiscum oramus Adame.
QUod repetis patrum gemitus et vota Sibere,
Implens Isacidum cantibus omne nemus:
Aurea quodque sacro delibas carmine dicta,
Dicta, pia quae sunt semper habenda manu:
Ipse tibi Libanus cedros, tibi gramina Thabor
Submittit, rupes altaque Sina suas.
Cetera miretur vulgus: me sancta Siberi
Carmina, divinis imbribus aucta, iuvant.
SApphum, et Alcaeum, gravemque Pindarum,
Antiqua vatum nomina
Laudent, meliora qui probare nesciunt,
Divina qui nec noverint:
Mihi, sacrati rore manans Spiritus,
Deum celebrans unicum,
Deique natum: cuius ortu gentibus
Apparuit vita omnibus:
Solacium in malis, bonisque gaudium
Chelys placet Davidica.
NOster tristia gaudiis Adamus,
Et iungens lacrimis sacros amores,
Nimirum monet, ut Dei favorem
Conseruet sibi quisque diligenter,
Peccati meritas timendo poenas:
Omnisque ut querimoniae dolores
Eiusdem in bonitate finiantur:
Ne secura nimis superbiat mens,
Neu perculsa gravi metu obruatur.
Nam sic vult, ut ames, Deus timeri.
NOn Hippocrenes labra fonte proluit,
Nec in bicipiti somniavit vertice
SIBERUS, ut mutata rerum corpora,
Equumue inanem montis instar fingeret.
Sunt ista vana, et fabulosa somnia,
Non hausta puro, turbido sed gurgite.
Haec orta vivis, fontibusque lucidis,
Quis non novem ille praesident fictae Deae,
Sed spiritus praeest sacer, verus Deus.
Hoc fonte proluit labra, atque hoc numine
Poeta plenus somniat caelestia,
Carmen sacro piumque ab ore defluit,
Preces patrum seu corde fundat supplici,
Grates Deo seu reddat ardens maximo,
Laetus Dei seu concinat victorias,
Seu defleat maestus piorum funera.
Hunc docta doctum lege iuventus, hunc ama,
Vatem pium cuncti piique evoluite.
VIdi serius. invidente sorte,
Politos Epigrammatum libellos
Illos, quos tua Musa nuper orbi,
Sacrorum comites, dedit legendos.
His tu me criticum facis severum,
Censuraeque meae tuos libellos
Submittis, nimium tui, meique
Ignorans, nimium pudens, modestus .
Hoc quid te decoret Sibere, quod te,
Magni quod facio tuos libellos,
Vulgi pars quotacumque litterati?
At me quod canit et tuus celebrat,
Tanti quod tuus et facit libellus,
Nomen posteritas meum videbit.
Nec te iudicium meum celebrat,
Sed me iudicium tuum celebrat:
Cuius Musa laboribus favendo
Nostri temporis inter eruditos
Illustrem tribuit locum Poetas.
Ergo versibus optimis Adame,
Quos nostros ego pessimos repono,
Auro ferrea, gemmeis lutosa,
Testes accipe, sed tamen fideles,
Grati pectoris, et tui colentis.
O Bellaria bella, quae Latinis
Noster versibus explicat Siberus:
Quae fragrantia spirat hinc odorum,
Quam sincera animum afficit voluptas
Cum desiderio illa pellegentis?
Non myrti hic Paphiae, prosaeve vernant,
Obsceno Veneris cruore tinctae:
Quales delicias sibi Italorum
Vendicat genus, aureo elegantis
Venae flumine saepe inelegantem
Vehens materiam . Procul facessant,
CHRISTI seria dicta qui profanis
Nugis turpiter inquinant, et hortum
(Inque, flosculus ille sempiternum
Virens flosculus unicus renidet
Illo purpureo ore, quo pependit
Arida in cruce germen immolatum
Stirpis Davidicae) horridis inumbrant
Lapparum tenebris, minantibusque
Spinarum fruticumque senticetis,
Infelicibus occupantque plantis
Nodosi ingenii, et sagacitatis
Humanae: ut male sobriis racemis
Almam luxuriosa vitem adurget
Labrusca, steriles et hinc et inde
Porrigens vaga inutilesque ramos.
Succo inepta, superbiensque vastis
Umbrarum spatiis, comaque larga.
Ne bellaria ne mihi ista demens
Quis persuadeat, ut tuis Sibere
Candidissime praeferam: tuis sed?
Imo maximi et optimi illius, qui
Post cenam apposuit suis supremam
Haec libanda animis, fideque certa:
Qua sola hasce epulas benignitatis
Divinae capimus, daturque sucos
Almi ducere nectaris perennes.
Thesaurum hunc sapientiae in graves dum
Includis numeros, beata caeli
Plaudunt agmina: nam nec inchoatum
Quidquam huius sine numine, et peractum est,
Omnisque aethere defluens facultas
Tui cor meditantis incitavit.
Salve Pieriae magister artis,
Quem Molda, aurifer Albis et canentem
Miraturque, stupetque, et elegantis
Doctrinae et pietatis eloquentis,
Iuxta ac Fabricum meum, per urbes
Principem venerantur, et per agros
Illustrissima Saxonum Lycaea
Ducis, lumina Misniae, atque ocelli.