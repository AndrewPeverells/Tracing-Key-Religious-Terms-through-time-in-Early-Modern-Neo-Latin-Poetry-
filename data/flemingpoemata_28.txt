Heinzius hic iaceo, viridi catus integer aevo,
deliciae domini laetitiaeque mei.
Vix miser infaustum fueram spatiatus in hortum,
Faucibus interimunt Turcaque Grypsque canes.
Fecerat invidiam, quod herili tutus in ulna,
suasor, ut insontes percuterentur, eram.
Quisquis es, exitio, cate, cautior esto meopte,
et fuge longipedes, ne laniere, canes.

Flete, quod exequias socio non ire potestis,
qui celeri raptus mergitur amne, canes.
Flete, canes. Non iste pias furor irruit undas,
ut raperent vestrum morte fluente decus:
fecit hoc ignivomi displosio plumbea nitri.
Caussa sed in miseri non fuit una necem.
Dicite, quod veniens merito mirabitur aetas:
qui iacet in mediis igne peribat aquis.

Hic ego Gens recubo prisca de gente Molossa,
Anglicus Holsatici tutor et ultor heri.
Regia terribilem facies me fecit et ardor,
pavit ad eloquium virque canisque meum.
Martius occubui: neque enim mors dignior ulla,
strenuitate suam non capiente necem.
Eminus i, nec eunte recens pede concute bustum,
sin minus, e fovea me rapis in rabiem.

Chare canis felisque vigil, quo tetiditis ambo,
biga per ignotas interitura vias?
Tu fures terrere vigil, tu callida mures
fallere, sic miseros destituistis heros?
Itis at et socio sola per mihi nescia calle
tenditis hostiles exuitisque minas.
Quisque videns sic vos mirabitur hospes euntes
et dicet; liti quam bene pax comes it!

Siccine vos tabula, pia triga, legemus in una,
quos totuplex rapuit Parca, quot estis, heris ?
Grimme, decus fidei cui demerat Harria caudam:
lynx cute, Mars facie, Boicke, leaena minis,
tuque, niger Sultan nec aquae rudis artis eundae,
barbarus in solas, quas herus icit, aves.
Stertite sub foveis, quae, sint ubi, nescio vestris;
stertite: nam vigiles non magis esse licet.

Maius adest: pare, bella canis, pare, bella! Sed ohe!
Ne nimis in trinum sis cita, ventris onus.
Dum properas primusque tibi sic perditur haeres,
vagit in occulto par geniale sinu.
Cautior i, genitrix, timidosque enitere nasci,
vivet in amborum tertius ille pari.
Nam quoties niveis ludes comes ipsa gemellis,
amissum toties dissimulando gemes.

Prorsa, veni, Partumna, fave, sta, Nascio, iuxta,
solve laborantes, Nixia luno, sinus:
parturit et nitido Falanis amcena puello
donat herum: lepidam tolle, Levana, feram.
Sique quod est aliud, cunis quod lene ministret
numen, ad officium quodlibet ite suum.
Ite, nec hoc operae genuinae demite proli,
cui decus est, nullum nou habuisse patrem.

Exieratis heri, dum clausis undique rimis
Fumeus in vacua Mulciber aede furit.
Anxius hinc animi nec in hoc piger asthmate, lapsus
pendeo, dum propero dissiliendo fugam.
Pendeo. Ne, domini, vos quaeso, putate reversi,
furca quod haec furtum forte sit ulta meum,
nec mala suasit eam mihi desperatio mortem:
me laqueo iugulant ignis et aura meo.

Dum bibit et roseo vates se tingit lacho,
et circum bibulas laetus oberro genas,
gutta cadit, rapit illa simul me gutta cadivum
et necat: ad tantam sat fuit una necem.
Ecquis erit, nostro qui condolet advena letho?
Non poteram fato nobiliore mori.
Hoc tibi sim gratus, vates: mors semper ubique est.
Quis scit, an ex cyathis non bibat illa tuis?