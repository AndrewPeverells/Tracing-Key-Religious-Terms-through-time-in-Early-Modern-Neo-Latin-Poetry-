Prima DUCI clades ELICURTUM. Id milite nostro,
Hortante Helveticam Friderico Caesare pubem,
Acriter obsessum, Comitum de Monte Rotundo,
Burgundi AEacidem, violenta allexit in arma.
Ipse ferox, caedisque avidus, spiransque minarum,
Certam Elicurto operam, properansque animosius omnem
Spondet opem; tacitoque studens adrepere gressu.
Belligerum ter dena Virum cui millia, nostras
Non exspectato praesumpserat impete turmas
Plectere, et Helvetios inopino extinguere telo.
Atqui improvisum Castris mirantibus hostem.
Arma cito impavidus, ruit omnis in arma repente
Helvetus, et facto velocius ordine, tanto.
Sequanicas fervore acies, tantisque Rotundum
Aggreditur Comitem neruis, ut quisque cruentae
Grandinis impatiens, ac tempestatis ahenae
Saevitiam exhorrens, inhonesto caeperit ausu,
Deserto, attonitos, ELICURTO, verrere campos.
Mille e Burgundis, octingentosque vorago
Sorbuit ista Viros: reliqui trepidantibus alis
Nostra quidem,id spatii, crebras etiam agmina plagas,
Et mutilos retulere artus, ac membra cruentis
Saucia vulneribus: Sed quod mirabile cunctis
Creditu, et aeterna facinus memorabile fama;
Tot gladios, tot tela inter, tantique cruoris,
Profluvium; furor ille avidus, fervorque, nec ullum
Sustulit Helvetium: Lachesinque arcentibus astris,
Perdidit aetheriam NEMO ex nostratibus auram.

CAROLUS, obsessi digressus ab urbe NovesI,
Percitus hac fama, calcato immitior hydro
Perfurit, ac Martem Helveticas invitat in oras.
Desertis idcirco Ubiis, domitisque propinquae
Partibus Austrasiae, liquido vicina Lemanno,
Mox et Aventini bacchatur in oppida Pagi.
Taeduit e propriis solum conscribere terris
Dignam animo tam grandiaciem. Lombardia crebros
Insuper Insubres, Princepsque Sabauda frequentes
Addidit Allobroges. Placuere emissa Tarento
Agmina, et Hesperiis miles selectus in agris.
Scilicet ut quondam Salomonis gloria, magnos
Traxit ab Eoo Phaethontis cardine, Reges,
Sidoniosque, Arabesque nigros, mollesque Sabaeos.
Magnificas ut Regis opes, Salomoneque dignam,
Quilibet admisso spectaret lumine, pompam.
Sic Europa fere, qua fax Hyperionis undas
Vergit ad Hesperias, Burgundum inflexit in unum
Consilii mentisque aciem: Quem Gallia dives,
Quem Siculi Reges, omnisque Oenotria tellus,
Angliaque, Ausonioque potens Germania sceptro,
Muneribus coluere suis. Clarissimus ergo
Carolus, ut famam luxu superaret opimo,
Castra per ac nimio Tentoria turgida luxu,
Omnigenas instruxit opes: hic multa Smaragdus,
Creber Onyx, lucensque Adamas, summisque Monarchis
AEmula Majestas, stupefactum terruit Orbem,
Vidit, et attonito perlustrans omnia visu,
Tot Procerum, tot clara Ducum, tam splendida Regum,
Mirifice excultis, praesens Legatio, castris,
Subtractura igitur iam exortae incendia flammae
Helvetia, irati satagit placare furorem
Caroli, et electis, nimis acceptabile pactum
Offert, Legatis. Patitur despecta repulsam
Patria, ceritus solito terit omnia fastu
Carolus, oblatam renuit Burgundia pacem.
Hanc iterata tamen quaerit Legatio, et omnem
Intendens operam, Nostro, inquit, Carole, juri
Cedimus, obtentasque ultro tibi reddimus urbes.
Foedera quin etiam quaecumque externa iacebunt
Irrita: Te solum scribent que colentque deinceps
Helvetii Socium. Quod si conterminus hostis,
Et coniurati, metuenda potentia Franci
Immineant, belloque premant: Te nostra sequentur
Illico, et una omnem tecum ibunt agmina in hostem.
Si praeda alliceris, modicas certe Helveta tellus
Suppeditabit opes. Phalerae, queis cernimus acres
Fulgere quadrupedes; Ocreaeque et ephippia ab altis
Pendula visa tholis, et quod frenosque luposque
Exornat pretium, fulvoque corusca metallo,
Infinita tuis quae sunt Calcaria castris,
Helvetiorum omnes superant hoc tempore gazas.
Respuit ira precem. Burgunda ferocia nullo
Flectitur officio. Vulgantur turbida totam
Bella per Helvetiam. Prima infestatur arena
GRANSONIUM, electo quod nuper milite, sumptis
E patria tellure viris (dispersa ferebat
Fama, Octingentos illuc migrasse colonos)
Inclita cum socio providit Berna Friburgo.
Gransonium petit ergo audax, petit agmine vasto
Carolus, ac plenis Tentoria plurima campis
Explicat, Argivas aequantia mole Mycenas.
Urbem ipse omnigenis, crepitanti murmure, telis
Sollicitat; murosque fero , vallosque tumultu
Impetit irarumque omnes effundit habenas
Bellica sexcentis Tormenta aduecta quadrigis
Puluere grassantur pyrio, grandique boatu
Terribiles objecta vomunt in maenia glandes,
Tanto ardore Ducis, tanquam si denuo atrocem
Clara, per Hannibalem, foret expugnanda Saguntus.
BERNA quid haec inter? Quid bello illustre FRIBURGUM?
Helveticas in ferrum Urbes, in praelia Fratres
Excitat, ac properam Sociis, Urbs utraque pressis
Poscit opem. Mota nulla subest, animosa petuntur
Arma, sub Helveticis excurrunt strenua signis
Agmina, et impavido, per compita quaeque, viarum,
Conveniunt una, Neocomi ad moenia, gressu.
Verum ibi Consilium multas dum crescit in horas.
Perpetim in obsessos Burgundica saevit Enyo.
Iamque studens technis, quos nesciit hactenus armis,
Allicere; Instantem quin perdita turba ruinam,
Clamat, et hortendam, quae Vos manet unica, mortem
Dum licet, arcetis? Commotae Principis irae.
Si lubet aetheria vesci prolixius aura,
Cedite: Sequanicis non responsura lacertis
Maenia, tamque fero iam saepius ariete quassum,
Plumbivomoque iterum igne et aheno iterum imbre domandum
Dedite Gransonium. Vitam salvare labantem
Non aliter vobis, quam libera et arcis et urbis
Deditione, licet. Salui, si ceditis, estis;
Contra, vixistis. Iurato a Principe verbo
Fidite, et a Stygia Vosmet seruate fodina.
Subsidii nec vero ullam plebs victa Chimaeram
Fingite: Berna ruet; ruit obsidione Friburgum:
Foederis Helvetici tota est symphonia discors.
Cedite, et assuetas sibi quisque revisite mulctras,
Quis petat ex ipsis graviora oracula Delphis?
Desolatum igitur, nec vero iuvaminis ulla
Erectum fama, tamen haud superabile tanto
Fulmine Praesidium, nitrata grandine ahenis
Prosiliente Tubis, noctuque diuque petitam,
Egregia sed enim semper virtute renisam,
Tradidit arbitrio Burgundi Principis arcem.
Hic, agitate nova, Dux iracunde, Medusa,
Verbique o nimium nimiumque oblite Ducalis,
Ausus es, o quanto, cognatae encomia famae
Obfuscare probro? Dum sacra per omnia sponsam
Mox violare fidem; dum Graeca fallere techna
Helvetios, verboque gravi, gravioreque fretos
Principe; dum insontes celsis suspendere ab Ornis,
Et putrido exanimare lacu, sicque omnibus una
Non timuisti amens miseras elidere fauces,
Totque inferre neces, saluas quibus omnibus una
Promisisti animas. Adeo tibi Carole Cretes,
Ac tam magnifica fraus Punica regnat in aula?
Praeteritas, hercle, ista tibi Rhamnusia laudes
Funditus, atque omnem ferit atro anathemate famam.
Vindex quippe Deus Neoburgi hucusque moratos,
Conciliumque arctis belli de rebus agentes,
Erigit Helvetios. Salodorum, Suitia, Berna,
(Magnanimas nervola inter pollentia turmas)
Consiliis iam accensa novis perque aera passis.
Excita vexillis, truculentum exsurrit in hostem.
Auxilium latura suis. Sed fama patratae
Nuncia perfidiae, ferietque miserrima lethi,
Ut liquido vulgata fuit; fremebunda furori
Calcar, et ardentes dedit indignatio neruos.
Primus in hostiles exercitus iste cateruas
Irruit, atque audax cum obiecta Principis ala,
Mole quidem fastuque minor, sed pectore maior,
Ventilat, usque adeo, socias quoad ipse phalanges
Cursim e contiguo vidit descendere clivo.
Sudum erat, ac lampas radiis Phaebea serenis,
Militum ab aprico properantum colle, micantes
Lustrabat galeas; ac tot thoracas ahenos,
Totque cataphractum ferrata per arma virorum.
Flammigeram partita facem, nictantis ad instar
Fulguris, Helveticas fecit rutilare cohortes.
Ipsae iter accelerant, et rauco murmure pergunt
Belligeras inflare tubas; caelumque solumque
LUCERIA horrisono perstringit, et URIA, cornu,
Laetitiaque suos plaudente feruntur in hostes.
Territus his lituis nimiumque micantibus armis
Carolus, e nostris captivum forte tenebat
Nobilem: et Isti, inquit, tam immani mole Typhaei,
Insulsaque nimis Tritones voce boantes,
Qui genus? unde domo? quid tanti fulguris agmen?
Tamque peregrino quid Cornua stridula cantu?
Ille; Adventitiae, Dux o Mavortie, turmae
Helvetica geniti quoque sunt e gente Camilli,
Formati ex una, cum plebe priore, farina:
Prodiga gens animae, motoque asperrima bello?
Iuris amans, rectique tenax: simplexque, cuique
De meliore luto finxit praecordia Titan:
Iamque, ut tute vides, Socios ultricibus armis
Ereptura suos. Toto hic expalluit ore
Carolus, et dirum metuens sub pectore testem
Commissi sceleris, secum una perspicit omnem
Consternari aciem, Circum ergo paventia cursans
Agmina, magnicrepis virtutem accendere dictis,
Atque animos revocare studet: praecepsque per omnes
Provehitur peditumque globos, equitumque maniplos
Vociferans, ferrumque vibrans, turmasque fatigans,
Arma Viri, arma Viri ingeminans . Iam fulmina, et igneas
Balistis torquere pilas: iam cuspide ferri
Cominus in nostras, iubet ebullire phalanges.
Sed furit in cassum: titubat Burgundia, curuis
AEmula Maeandris, nimio iam ardore furentem
Nescia ferre hostem : fuga tutum suadet asylum
Unica: sed stricto DUCIS iracundia ferro,
Urget opus, tardatque fugam; lorisque, flagrisque,
Verbereque inversae, trepidantes excitat, hastae.
Nil agit infelix, sed inanem percutit Austrum:
Erumpunt pedites; stantemque ac multa manentem
Deserit ipse Ducem versis, Equitatus, habenis.
Ergo operam perdens, animam ne perderet, Audax
Cedit, et una omnem, qua se Burgundia Crasso
Praetulit ac Cyro, sinit evanescere gazam.
Fausta erat heluetiis, nec multum haec Scena cruorem
Hauserat. E nostris acie durante momordit
Ter denos Libitina Viros. Tibi, Carole, septem
Loricati Equites; quadringentique pedestres,
Effudere animas. Captae hic cimelia praedae
Credam ego thesauris veterum praestare Quiritum,
Quos tulit ad victas, prognatus Amilcare, Cannas.
Gransonicis quascumque Midas Burgundus in aruis
Ostentabat opes: quicquid per Castra nitoris,
Perque triumphali Tentoria structa paratu,
Quidquid erat pretii: Seu pictas murice rallas,
Seu cocco chlamydes, seu quis Milesia Serum
Vellera , et Attalicae fulgentia stamina lanae
Nominet, Helveticis spolio cessere colonis.
Atqui ea quis memoret? Tyrii conopea texti
Plurima, et e fuluo caelata aulaea metallo,
Telasque innumeras, Indo quas dente politas
Illustrat roseo conchylis purpura succo,
Et vidi, et stupui. Tempestas ebria baccis,
Ebria caeruleo missis a Gange Pyropis,
Perpetuo nullam perpessis lumine noctem,
Inter collectae crepuit myrothecia praedae.
Quicquid enim gemmae generat Natura profundo
Thetyos in gremio, quicquid praedivitis Hermi,
Quicquid arena Tagi precioso germine voluit,
Una in Gransonicis reputabam effulgere campis.
Maxima ne tangam Procerum dispendia; solus,
Ut perhibet, Princeps, auri plus mille Talentum
Fecit iacturam. Cataphractae, tela, sarissae ,
Balistaeque truces, fulmenque imitata trisulcum
Tormenta, et pyrii, mutuenda tonitrua, sclopi,
Carrique et currus, victusque habitusque, penusque,
Excedunt numerum. Patinarum argenteus imber,
Merx velut expositi caepit vilescere stanni,
Victori Helvetio. Congestos aeris et auri
Dispertiverunt aequalia pilea nummos.
Inclitus ille ADAMAS, arcanae fulgure stammae
Intet Hydaspeas tralucens undique gemmas,
Visus et in medio fuerat splendescere coeno.
Hic pretio regionem aequans, interque supremas,
Census delicias rarum velut orbis Eoi
Prodigium, fama Arsacidas penetrabat et Indos,
Gaza suprema Ducis. Tam nobilis ergo lapillus
Helvetico cum forte foret conspectus ab Iro,
Tollitur, ac cautim floreno venditur uno.
Emptor erat Mystes; hic cum Garamantide gemma,
Cui vix Helveticae sint respondendo crumenae.
Donasset Patriam; gemino insignitus abivit
Aureolo, egregii gavisus foenore lucri.
Vidi ego fulmineum generosi Principis ensem
Plus aequo celebrem, cui multo prodiga sumptu
Iaspis, Erythreis distincta hinc inde Smaragdis,
Stellatum ambierat capulum; cui Mulciber aequam
Cudere rhomphaeam Siculo si poscat in antro,
Postulet artificem, stipante Pyracmone, Brontem.
Scrinia praetereo, scite complexa verendas
Divum Relliquias Polycleti ac Mentoris ipsas
Arte imitat manus: ubi larga utriusque metalli
Pondera, et e puro Calicem deprendimus auro.
Hic mihi castalio venit extollenda cothurno
LUCERIA, Helveticae lux non obscura coronae;
Belligerum quae aggressa DUCEM, cum more Quiritum
Cedere nolentum , calidis fervesceret armis,
Chastilionaeum vexilla suprema gerentem
Sternit, et eximio potitur cum laude trophaeo.
Grandis erat pretii Labarum; Crux aurea spiris
transversim distincta suis, hyacinthino et albo
Puniceum docta permiscuit arte, colorem.
Dignum hac Luceria pignus, cui grande Sigillum,
Aurea tota domus Burgundae Insignia, opimo
Accessere lucro Divisis ordine praedis.
Cernimus ecce Viros plus, nostra e gente, trecentos,
Faucibus elisis, alique alique gradatim
E trabe suffixos. Erat hic cum patre perempto
Filius; hic charo sociatus amicus amico:
Hinc gener, inde socer. Sed quod miserabile visu,
Bini saepe Viti, Frater cum fratre, neposque
Cum patruo, mandante Ducis Rhamnusia, ab uno
Penduli erant laqueo: Quidni spectacula tanto
Digna Viro! Hos omnes meliori marmore dignos,
Invictos patriae pugiles, ipsius in urbis
AEde facta, meriti decoramus honore sepulchri,
Inferiis ipsis solenni more peractis.
Et sic Gransonico finem dedit alea bello,
Vere novo, tepidum regeret cum Martius orbem.

Rerum importuno turbatus pectora fato
CAROLUS, Hyrcana fremuit prae Tigride, raptis
Si qua furit catulis. Lausannae perculit aegrum
Febris anhela animum, quam nullus in orbe Machaon,
Nullus in Europa Chiron, sed sola levaret
Adrastaea ultrix. saevum ciet ergo Gradivum,
Voce vocat Superos, Acheronta lacessit et astra,
Ac lapidem quemcumque movet, melioribus armis.
Ut male suscepto reddatur talio bello.
Inde celer profugas, hinc inde recolligit alas:
Multiplicatque acies, graviore exercitu agrestes
Ut domet Helvetios. Legatio crebra per omnem
Spargitur Italiam: percurrunt tympana Belgas,
Tympana Burgundos: nimiam sarcire rumam
Praecipitur cunctis, et Corus et Eurus, ab oris.
Nulla mora, ingentem Provincia quaeque profundit
Militem, adornandis incumbunt Hedua sclopis
Oppida: fulmineas, tormenta curulia, moles,
Turrifragosque Tubos, mittit Burgundia centum
Ac quinquaginta: caruerunt fine quadrigae
Principis, et farti nitrato puluere carri.
Atque his balistis, nimiumque feroce virorum
Grandine et armorum (qua vix graviore putares
Dorica Achae menium properasse in praelia Xerxem)
Impetit in cautum flamma graviore MORATUM:
Invitatque animos pretiis, ac grandia palmae
Praemia designans, Urbesque, arcesque, domosque
Spondet et immensum pugnae proponit honorem.
Iamque adeo sors missa fuit, quid Sattapa quivis
Tolleret: Urbs Titio, castra altera et altera Caio
Obtigerant: ac mente vagas dum quisque Chimaeras
Fabricat, ante ipsam vulgata est symbola caenam .
Haec ubi finitimas vulgavit fama per urbes;
Hortante Arctopoli, revocantur ad arma recentes,
Helvetica de gente, acies: Taratantara clangunt
Patria: bellicrepas Mavortia tympana cantus
Ingeminant; nova quisque suas in bella secures,
Cumque togis ferreis, longisque bipennibus, aptant
Gransonica madidas etiamnum a clade macheras .
Subsidia externi non dedignantur amici:
Argentina suas Basileaque prompta cohortes,
Raraque quae lambit conterminus Oppida Rhenus,
Explicitis, properata iubent per compita, signis
Helveticas intrare plagas. Quin Austrius heros
Ipse SIGISMUNDUS, Supremo e sanguine Princeps,
Mittit ab agnata claros ditione maniplos.
Adstitit hos inter quoque Dux REINARDUS, ademptae
Regulus Austrasiae, turma stipatus equestri.
Magnus ubique ardor, stat cunctis unus et idem
Belligerandi animus; Vox una scopusque MORATUM.
Hic ego, qui primas, Patria mandante, phalanges
Rexeram; ut hostiles totis se extendere campis,
Non secus ac spissas Libyae turgentis aristas,
Aspexi cuneos: O multo exercita bello
Pectora, macti animis, inquam: patet alterea vobis
Alea, Gransonicis quae responsura trophaeis,
Munificas promittit opes, lauramque, decusque,
Palmasque, ac celebrem famae immortalis honorem.
Sequanus en rediit, bona nobis cetera, et amplae
Relliquias gazae, vitamque animamque daturus.
Ampla Ducis seges est, sed nostras, credite, falces
Excidii iam gnara timet. Vos Principis iras,
Vos tremulos ne horrete viros, quos Helveta nuper,
Vix bene tentata, repulerunt agmina, pugna,
Annua lux agitur, qua tot vertentibus annis
(Octo et tricenis centesima jungitur aestas)
Praeda, triumphus, honos, Victoria, laurea, nostris
Parta fuit Proavis; cum ingentes hostium aceruos
Exiguo ad Laupae plexissent maenia, caetu.
State, agite intrepidique omnes intendite neruos.
Causa placens Superis, ac virtus pristina, Nobis
Astripotente parem spondent a Numine laurum.
CAROLUS interea repetitis glandibus urbem
Arietat, atque schedis iaculo trans moenia missis
Deditionem urget: renuenti extrema minatur
Supplicia: invicto sed Bubenbergius heros
Praesidio, quassis iterumque iterumque iterumque
Frustra insultantem, pulsat de moenibus, hostem,
Strage ingente Virum. Quintiles ante Calendas
Orta dies decima est. Hic pugna indicta cruento
Saeviit excidio. Primi praeludia belli
Pugnaces habuere canes. Nostratia forte
Cum Burgundiaci subiissent, castra, Melampi,
Importuna phalanx; in mutua praelia nostros,
Inque feras rixas confestim acuere molossos.
Namque indignati peregrinos ferre Lyciscas,
Dente salutatos, morsuque audace repulsos,
Transmisere suis, comitatu ululante, magistris.
Tempus erat pugnae: pars utraque fervet in hostem,
Urget utrinque suos: Sed cum nimbosus Orion
AEthera turbaret, vultuque nigerrimus Auster
Non interruptum caelo dimitteret imbrem,
Eia Viri, exclamo: vocat hora, ruamus in hostem,
Rumpite quisque moram: Moriendum, aut pectore forti
Nunc est certandum: fausto Mars ipse favebit
Sidere, si primae caleat congressio pugnae.
Sed prius intento caelumque DEUMque precatu
Quaerite, et una illum, maiorum more, Tonantem
Flectite, qui palmas, qui mittit ab axe triumphos.
Ille dedit vires Patribus: praesentibus idem
Suggeret Helvetiis, et eorum foedere nexis,
Tam validas in bella manus, ut Marte secundo
Magnicrepum sedare hostem, nimiumque molestas,
Propulsare suo possint a limine, gentes.
Dum simul oramus, DEUS, ecce, pluentibus Austris
Imperat, eque uda proscribens Pleiadas aethra,
Praecipit aestivis ardere Hyperiona flammis.
Rursus ego Phoebumque vocans, et ad aethera strictum
Proiciens gladium; O laetis bona nuntia signis,
Quid nisi laurifero portenditis omine bellum!
Indole Ceruina superati abiere molossi:
Sol iubare orantes, radiisque illustrat? Eamus,
Quaque DEUS, quaque ipsa vocant nos Astra, sequamur.
Pergimus ergo hilares. Sed iam maiore renisu
Stant Burgundiones: manet alta mente repostum
Gransonii damnum, veteresque resuscitat iras.
Classica rauca sonant, vastos balista molares
Euomit, et crebro repetita tonitrua plumbo
(Dum sine lege volant) aliosque aliosque cruentant,
Interimuntque alios, juratque accerrimus hostis;
Se, prius occiduum quam visitet Hesperus amnem,
Extincturum omnes, quicumque inimica sequuntur
Agmina, Suiceros. Iuranti obnitimur hosti,
Conferimusque acies, iaculisque instamus et armis:
Donec in Helveticas tormenta curulia passim
Devenere manus. Hic tandem dextera dextrae
Conseritur; ferit hasta ensem, gladiusque sarissam :
Concurrunt alacres, oriturque asperrima caedes;
Usque adeo, ut nullam nisi discedendo salutem
Sequanus esse ratus, verso valedicere dorso
Caeperit , et spreta fugere incessanter arena.
Regia in aprico struxit tentoria clivo
Carolus, unde omnem penetrabat lumine scenam:
Hanc ergo tragicum dum vergere prorsus in actum,
Dumque suas vel obire simul, vel abire, cohortes
Vidit, et ingentem fluitare per arva cruorem:
Anxius, ac dura perplexus sorte, secundam
Per salebras, per saxa fugam meditatur, et omnes
Quadrupedante celer praeteruolat alite campos.
Perseus ipse suas pro tanto principe pennas
Tradere visus erat; nulla hic praevertere lynces
Laurea, cursu ipsos sonipes praeverterat Euros.
Sed neque vita fugae est: aciem sic quippe volantem
Insequimur celeres, ac fusi sanguinis omnes
Spargimus imbre vias. Pars ergo superstes in ipsis
Quaerit asylon aquis, nimio terrore propinquum
Insiliendo lacum. Pars tentat in aere diram,
Euitare necem, fagosque frequenter et ornos
Scandit, et hirsuto proceras vertice pinus.
Pars tremebunda cavos, lethi formidine, furnos
Introit; et sursum vaga voluitur atque deorsum;
Usque adeo instantis torquet meditatio mortis.
Sed frustra, O miseri, muscoso e pumice surdas,
Sollicitatis aquas. Furnusque, Ornusque, lacusque,
Tellusque, armatam nequeunt avertere Parcam.
Victrix namque manus, flammatis horrida telis
Omnia perscrutans, et non nisi Marte secundo
Praelia continuans, iam territum ab arbore Flandrum,
Deicit, ignita iam figit glande Cheruscum,
Iam ferit Allobrogem, iam clausum in fornice furni.
Suffocat Batavum; totidemque cadentia spectat
Corpora, concussa quot pastor ab ilice glandes
Praecipitante Noto. Sed dum per stagna profundi
Martia turba Laci, crebras fluitare cateruas
Prospicit, in vasto ceu nantes aequore mergos:
Insidiante Tubo, dum nulli parcere novit,
Quemlibet interimit: ferus inde ad sidera clamor,
Nequicquam obsessi per stagna, per arva, Morati,
Tollitur; atque omnes lurorque cruorque plateas,
Burgundi exuviis, ac trunco milite plenas,
Occupat: horrendus per sparsa cadavera luctus,
Naeriaque, et querulus contrita per agmina Lessus,
Per loca quaeque stupor, maerorque, angorque, dolorque
Infremit: accensae stant cuncta simillima Troiae.
Unus ibi (aeterna res est dignissima fama)
Ferreus ac toto cataphractus corpore miles,
Clarus et ipse domo, Burgundus gente, stupendas
Attonita dum mente neces miratur; anhelum
Versat equum, laxatque lupos, fugitatque, lacumque
Insilit; et vastas satagens tranare procellas.
Summe Parens, inquit, Si Te tutore tuisque
Sospes ab auxiliis Elementa per omnia sparsas
Effugere insidias. patula si fauce minantem
Euitare queam, vitaeque animaeque, charybdin;
Nulla Echeneis erit; Thebaei Martyris URSI,
Militis egregii, Salodoria in Urbe, sacratam
(Sic juro, ac voveo) supplex provoluar ad aram:
Et meritos, cum laude, hymnos, et Numine dignas
Persoluam grates. Erit haec cataphracta patrati
Tessera prodigii. Tu me, Pater optime, nantem,
Tu rege labentem. Sic fatur, et ilicet omnes
Remigio fausto penetrat, Vir aheneus, undas:
Egrediturque lacu, dictamque celerrimus urbem
Appetit, ac summam non aegre admissus in aedem,
Prosequitur miro Thebaica Lipsana cultu,
Voce DEUM celebrans, magnique Tonantis amicos
Munifico feruore colens. Suffigitur ergo
Fornici, et aeternum statuit cataphracta trophaeum:
Nox furiam dirimit, quae si tardasset opacas
Dictynnae bigas; de tot legionibus hostis,
Integer ad Patrios remeasset nemo penates.
Sat tamen O Superi, nimiumque haec Scylla cruoris
Glutiit, heu quanto Mars hic efferbuit aestu!
Non secus ac plenis quando iam nutat aristis,
Solstitio fervente, Ceres (dum murmure rauco
Transcurrunt piceas commota tonitrua nubes)
Scinditur aethra Notis, armatas Aeolus hiemes
Excitat ac subitum crepitanti grandine bellum
Per sata, per segetes, per densa arbusta, per hortos.
Per vineta coquit: concretus in aethere nimbus
Omnia praecipitat; furit undique saxeus imber,
Verbere pulsat humum, quatit ardua tecta; domosque.
Agrosque, stipulasque ferit: abat icta repente,
Triticea cum messe, seges; ruit inclita florum
Purpura, percusso moriuntur lilia culmo.
Sed neque grassantem Pomona vel ipsa ruinam
Effugit, horrendam vis grandinis unica stragem
Perpetrat, exculti perit omnis gratia campi.
Helveta tempestas, obsessi ad castra MORATI,
Turbine Burgundas haud quaquam dispare stravit,
Elisitque acies; nec segnior impete grando,
Nec minor armati fuit hic violentia nimbi:
Triginta enumerant, inimica e gente, Virorum
Milia, queis vitae Clotho abscidit improba filum.
Rari iterum e nostris, quos plumbeus imber ab ipso
Pugnae principio, crepitusque extinxit ahenus.
Mansere in spoliis Tentoria mille, covini
Principis innumeri, Scloporum machinae, aceruus
Annonae immodicus; Ducis aurea sella, Sigillum
Auro caelatum, pretiosi nobile Sceptri
Pegma; peregrina mirabilis arte Galerus,
Qui caput augustum festivae tempore pompae
Cinxerat: ac Tyrio flagrans rhomphaea smaragdo.
Annulus inde frequens, quem rubra Hyacinthus ab unda,
Et varius fulgore suo pingebat Achates.
Plurimae ad haec vestes, quas vel textura ministrat
Thessala, vel tinctae Melibaeo murice lanae.
Cetera, quae longum foret hic memorare (Sacellum
Aulicum, et Indo alias aliasque e littore merces)
Transeo; quae maesto reminiscens pectore Princeps
Certe, ait, Helvetii justa si lance repertam
Distribuant praedam; quanquam de paupere Codri
Cespite sint geniti; nunc ostro turgidi et auro,
Nunc Rhodios sortiti imbres sibi plaudere, et orbas
AEre peregrino poterunt farcite crumenas.
Dixit, et invicto, petit Hedua rura, MORATO,

Nos , quibus a summo pluit haec Victoria caelo,
Munera grata Diis, meritosque litamus honores.
Nec tamen orta quies: Superosque hominesque fatigat
CAROLUS, atque novam novus Hannibal intrat arenam.
Instaurata acie Tullingum infestat, et acri
Efferus obsidio, NANCEIAM territat urbem.
Inde citam REINARDUS opem, cursando per omnes,
Suscitat, heluetios. Excurrunt fortia passim
Agmina, Burgundas inquisitura cateruas.
Mensis erat lani, canis ubi cuncta pruinis
Texerat, et Saevam Capricornus coxerat hiemem.
Invaluere nives, spirabant frigora Cauri,
Stiriaque impexis induruit horrida barbis.
Cum Pater omnipotens glacieque geluque rigentem,
Luciferi fulgore, aciem sic temperat; ac si
Ureret arentes aestiva Canicula messes.
Caelo agimus grates. Praesentem prurit in hostem
Iam sua cuique manus: sed in hoc certamine primas
Dum Lotharingus avet; Nos ritu ac more vetustis
Solenni Solenni Helvetiis, pertaesi ferre secundas,
Sanguinolenta damus funestae exordia pugnae:
Nec torpent socii: concurritur illico, et ingens
Exoritur strages. DUX ipse Deosque Deasque
Invocat, ac tremulam mucrone, furore, feroque
Incitat ore aciem, laturus ab hoste triumphum,
Aut animam acturus Volat hic, volat ecce per agmen
Funereus bubo, cantuque ululante sinistrum
Ingeminat venisse diem; quo praescia fati
Atropos, ingentem sibi vendicet orbis Achillem.
Sequanii fugere globi: Dux ipse probrosam
Deierat ore fugam: Satrapaeque ac indole multi
Nobiliore viri, dum rupis ad instar ahenae
Pugnando durant; maestos invisere manes
Luridi et una atras properare iubentur ad umbras.
Tu quoque gemma Ducum, Tu magni pulle Gradivi
CAROLE, tam crebris quondam cantate triumphis,
Tam gravibus stipate armis; Tu stirpis avitae
Gloria, Tu gelido necdum mature sepulchro,
Occidis; et nullo Serumve, Arabumve, Phrygumve,
Vellere iam tectus, nudos inglorius artus
Expandendo, iaces; totique incognitus orbi,
Eheu quis credat, quod Regum fulmen et horror.
Quod LEO, qui totum rugitu exterruit orbem,
Paverit ipse sua crocitantes pelle volucres?
Dii tibi, magne heros, elypeoque ornande Pelasgo,
Dii tibi sint faciles: Nanceiam, emortuus, urbem
Tot studiis vivo, tantoque ardore cupitam
Ingrederis. Victor tibi Dux Reinardus, et armis
Prosper ab Helveticis, tam illustri Principe dignas
Instruit exequias: et quem Burgundia dives,
Quem capere immensis ipsa augustissima terris
Gallia non poterat: iam angusta condit in urna,
Claudens exiguo Burgundam marmore pompam.
Vere adeo instabiles, genus hoc mortale, Deorum
Cernimus esse pilas. Sternunt excelsa petentem
Icaron, abjectum tollunt de puluere Daphnim.
Quae tibi prolixe dum enarro, coronide totam
Claude isthac seriem. Despectos CAROLUS AUDAX
Dum gravat Helvetios, ELICVRTI perdit amicos;
GRANSONII gazas; hominum tricena MORATI
Milia; NANCEII foedo ipsam vulnere vitam.