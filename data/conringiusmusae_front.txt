PIctor ait: vultum CONRINGI pingere, mentem
Non possum; ipsa sua pingitur arte sibi.
Errat: qui totus mens est, quod pingitur eius
Aut mens, aut mentis fiet imago suae.
HIc tuus est, tuus est, ingens Germania, Phoenix,
Consiliis gratus regibus et ducibus.
Masculus assertor veri, seu sacra novaret,
Seu pacem nollet lubrica Roma datam.
Sive nova Harveius post glandes fruge bearet,
Vastaret medicos seu Paracelsus agros.
Teutoniae decus et priscos defendit honores,
Et fines sacro reddidit imperio.
Frisia ei vitam, dein munia Guelphica tellus,
Famam orbis doctus, qua patet ille, dedit.
NOsce virum, notam qui te tibi reddit, et orbi
Asseruit fines, Teutona terra, tuo.
Suspice, quem lauto dignata est Gallia cultu,
Quem Sueo, quem Danus fecit honore suum.
Guelphica quo domus est fido gavisa ministro,
Quem decus aeternum Iulia grata vocat.
Adice Paeonias artes, divinaque verbi
Bella sacri, et reliquas mentis et artis opes.
Ipsa sibi hunc, dices, finxit sapientia vultum,
Quo sub CONRINGI nomine nota foret.