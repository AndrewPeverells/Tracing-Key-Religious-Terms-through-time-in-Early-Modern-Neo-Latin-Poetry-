Strophe I.
ELISA , Britannico creata sanguine regum,
Eademque princeps Angliae caput,
Franciae columen, Hiberniae domina,
Oceanique potens era:
Cuius in pectore sapientia Palladis
Habitat; in ore Suada mellilinguis;
Regale fulcit Themis , aequi
Rectique praeses; non sine candida
Puritate Fideque,
Coniunctissimis sororibus, quales
Vix alibi reperire locorum est.
Antistrophe I.
PRonis genibus poeta Francus ad tua supplex
Genua advolutus, qui manum tibi
Osculer, patere quaeso; osculer patere
Quaeso tibi niveam manum,
Indicem (ut spero) benevolae, o Dea, gratiae.
Solet etenim tui favoris aura
Placida languentem animum solatiolo
Firmare, et acrem trepidanti
Metum clienti demere. Quis neget
Diditam endo medullas
Virtutem egredi tuis ab armillis,
Almitieque decente comarum?
Epodos I.
VEl odor saltem tetigerit vestium
Suavissimis olfactum fragrantiis;
Quanta properiter, quanta cor
Sentit remedia! Quod si placidos
Non modo luminum radios in hospitem
Miseris, verum etiam mitissimis affata
Praesentem fueris vocibus: o qua
Non voluptate, quo non lepore
Iugiter afficies Charitum mulsobibarum
Heliconidumque alumnum?
Strophe II.
HEroica dignitas, et ampla vis, rutilumque
Diadema, maiestasque regia, et
Splendor ille radians, cui vel aetherias
Posse faces Hyperionis
Convenit vincere; timidum iecur opprimant
temere: nisi eruditio tua, atque
Facilitas ingenii, tum quae moderat
Humanitas hanc gravitatem,
Et scita linguarum illa peritia,
Atque amor lyricorum
Perquam singularis, erigant mentem.
Usque adeo est tibi dia facultas.
Antistrophe II.
QUae natio, quod solum, genusve tot populorum
Genuisse talem praedicabitur
Uspiam? simile quiddam aut secundum ubinam
Inveniemus? In os palam
Una laudarier es, et unica, dignior.
Quod Asia non dat, Africaeque tellus
Americam quis putet Europae imparilem
Sceptris daturam? Tibi soli,
Regina, Eous donat et Hesperus
Nomen; ac tua fama est
Maior clariorque, quam potis fari
Pindarus , aut Maro , et acer Homerus .
Epodos II.
OPulentis ex Arabiae finibus
Venisse quae fertur cum gregario
Agmine Solymam , perspicax
Aenigmata resolvere; num tibi ipsamet
Comparari queat heroina, quamvis longe
Divinum Salomonem superasse
Aestimetur? pol haud est eritve,
Qui tua sensa, animique bona exemptilis ausit
Potiora pernegare.
Strophe III.
TAcebo superfluentis alta pondera gazae, et
Cumulos, quibus te Plutus obruit,
Usquequaque coacervans opes. At enim
Cui dubium est, nemus aureis
Fructibus, cui bene vigil appositus Draco
Fuerat; Iasonisque vellus olim
Celere partum rate, thesaurumque nigris
Moles ab Indis , et opima
Traducta in istanc tot spolia insulam?
Praeter hoc et abundans
Hanc rerumque fenorisque ditavit
Copia fertilibus parasangis.
Antistrophe III.
SIt, suadeo, nemini sit, hancce fraude Pelasga
Petere, aut aperta vi lacessere.
Cyrus hoc aliquis attentet armipotens;
Ille age te Rhodopeiam
Sentiat Tomyrida cruentifica nece.
Gere, gere bella, sic volentibus Diis:
Capit enim dextra lacessita gladium
Audacius: miles et ictum
Ter provocatus valdius incutit,
Marte cetera tutus.
Tu fortes Amazonas , necessum si
Sit, Geticis imitabere peltis.
Epodos III.
APage hinc Mavors , apage. nil, nil tibi
Rei est in his regnis. quin capis fugam,
Mauraque petis inglorius
Magalia ? vigilax in specula
Excubitor fidem (mihi crede) fallere
Numquam avebit; neque sanctum impune ius iurandum
Solvent indigenae. Foedifrago istud
Suaseris, impiatoque Poeno .
Sic agere haud didicit gravis Hibernia ; nec sic
Generosa gens Britannum .
Strophe IV.
ARsit face funebri cremata Gallia multos
Misere per annos: arsit indidem
Belgium ; neque etiamnum cinis cinerem
Sopivit ignivomis focis.
Tu, tua virgine duce, tuta Britannia
Agis et ages dehinc dies quietos,
Ubi ubi secura mali sors vivere amet.
Salus perennet precor istaec:
AEternet haec pax commoda patriae.
Vota ohe rata sunto;
Quae drensantium omine auspicato grex
Antistrophe IV.
BEata bonis tuis ave Albionia tellus,
Itidemque Londinum , urbium decus,
Aulico celebre fulgore. Tuque adeo
Unio ave pretiosior
Unionum, ROSAque rosarum Amathusidum
Nitidior, o virago; flosque florum
Potior, et summa coronarum omnigenum
Corona: quam stipat, in orbem
Coacta, magnorum procerum manus
Purpurantium ab ostro;
Sicut Cynthiam minora turmatim
Astra polo comitantur euntem.
Epodos IV.
VOlupe est tot magnifica pallatia
Spectare: iucundum est nobiles viros
Visere, et alacres principum
Dextras tagere. iuvat, docta iuvat
Pectora mutuis peramanter alloqui
Versibus. Dii patriam servate tutelares;
Florentemque diu numine IOVAE
Hunc statum sic propagate, ut aucta
Posteritas clueat. Dea tu dilige vatem,
Modo digna te canantur.

Strophe I.
MONUMENTA veterum si FRIDERICE , Rex
Celeberrime, disquisita ponderes;
Invenire est, maximae admirationi
Fuisse regalem Pyramidum Aegyptiarum
Situm: inde Phariam turrim, ignibus
Destinatam noctilucis, navitae
Quos sequerentur remigantes
Moenia dein Babylonica ,
A Semiramide condita, in oculos
Incurrisse mirifice: hinc adeo templum
Ephesinae Dianae
Splendidissime aedificatum.
Antistrophe I.
LEgis, Artemisiam quantus adederit
Amor, ut cineres, post nigra coniugis
Fata Mausoli , mero mistos feratur
Bibisse, et ingens struxisse decorae sepulcrum
Regis memoriae. Quid, nobilem
Dum colossum Solis in pulchra Rhodo ,
Aut simulacrum fabrefactum
Forte Iovis mihi Olympii
Reris aspicere, cogitat animus?
Plus mentem (puto) tamen afficeret Cyri
Domus, exoticusque
Plutus , aureumque lacunar.
Epodos I.
OPus tuum, o DANIAE rector,
Miraculis hercle non cedet antiquis.
Nempe nobilissimorum
Fiet CORONEUS fontium:
Scapisque epistyliisque ex aere
Corinthio affabre curasti
Signis adornandum fusilibus,
Non sine sumptibus magnis,
Artificiumque singulari industria.
StropheII.
VIden Oceanus ut stagna regurgitet
Aquulenta, columnato capax labro?
Quo super stat Teuto nixus, Celta , Iberus :
Exinde Thrax , et trux Tartarus , et Moschus atrox.
Hi cum arcubus, at illi cum cavis
Machinis collineantes. hinc trium
E medio antri Terminorum
Pectora gurgite prominent:
Pone quos, sub hederis tereticulis,
Fixum est, Rex, tuum atque tuae SOPHIAE insigne.
Elephas militari
Cum cohorte turriger astat.
Antistrophe II.
VIgiles capite custode crepidinem
Retinere Dracones tutam amant. Ab his
Surgit in gyrum, manu sceptrum Hera gestans,
Superba pavo: post armisona Virgo dextra,
Cui noctua sacra est; hastilia
Virgo crispans, ocquiniscens cassidam:
Dehinc Dea cum corde aestuoso, et
Cum iaculo; ac puer aliger.
Nexa pensilibus arma latus habet
Sertis; Musicae decus, aegidaque anguinam,
Et in uno ligamine
Ambo plexa grammata Regum.
Epodos II.
SIrenas excelsior post haec
Erexit ordo, mamillis abundantem
Prosipantibus liquorem.
Delphinas instigant fuscinis
Nudi puelli: premit iacentes cochleas
Protervus unguis. Equos Neptuni
Non lassat umquam aquae rivus:
At ipse Neptunus summa tenens,
Calce terit levem concham:
Dextra tridente, laeva cornu praedita est.

Strophe I.
Nationis nomine Teutonae ,
Praegestit animus gratulari
Recens adeptos honores serenissimo
Venetorum duci NICOLAO
Frontisque sacrum tiaram.
Quid prius, quid posterius celebrare
Habes, Calliope , laudi quod sit
Decorique, tam eruditione praestanti, et
Tam facundia pollenti, et tam strenui-
tatis singularis principi?
Quem solio collocavit eburno,
Suffragiorum calculis non discrepantibus,
Astraea dextram gladio armata,
Sinistram bilance instructa; virago,
Qua nihil aequius, qua nihil iustius.
Antistrophe I.
MItigans undas Hadriaticas
Neptunus hilarem effert tridentem;
Tethysque Nymphaeque , glaucas solutae comas,
Vitreum ductitantes per aequor
Choros, ovatu resultim
Perstrepunt. quin et cava litora plausum
Tollunt unanimem. laetiscit polus,
Revigescit aethra. Non videtis, ut vestri hoc
Imago Leonis sentiscens, vividum
Quiddam spiret, auratae iubae
Concutiens crispulos mihi villos,
Tritonis audito tubae clangore? Suscitat
Salaciam conchicen argutus
Triumphare, testarique profusa
Gaudia nantium squamivestes greges.
Epodos I.
QUid nos facere par est
Sensibus humanis praeditos;
Ratione carentia cum tuis, dynasta,
Exsultent hilariter incrementis?
Communem omnium laetitiam et nostram
Putare fas sit, eodemque
Liceat nobis frui bono, votisque
Potiri publicis; qui Allemaniae
Latis ab oris, per nubibus propin-
quarum Alpium fauces anfractuosas,
Amoenitatem Patavinae Academiae
Quaesivimus, Musis amici.
Strophe II.
IMperatoris manus Austridae
Veri gerula, DORNBERGUS ille,
Iuxtaque FERRERIUS , Galliae regis os
Nitidum atque eloquens, se disertos
Praeconiorum gerunt an-
tistites ex omnibus Oenotriorum
Oratoribus heroum. nec potis
Meritas silere lingua promptior vatum
Secures; nec horret flore sceptri tui
Promulgator ampullarier.
Dandolus est quondam amore Petrarcam
Peculiari prosecutus: haud secus penes
Te gratiosam patiare, o dux,
Haberi Camenam ; cui meliora
Annuerint novi Dithyrambi mele.
Antistrophe II.
URbis hi fundamenta, primiter
Surrecta liquidis endo salsis,
Canent. canent Hunnicas Barbarorum, super
Aquilea feris diruta ausis,
Iras, et immane torvi
Attilae flagrum, trucis archityranni,
Vastantis Latios fines. nec Clephum
Memorare miserint, gravem Ausonum pestem:
Ut haec inter auctoramentum publicae
Subcrerit rei per mutua
Vincula, et hinc insulae maris omnes
Ionii Aegaeique idem accesserint: et ut
Pipinus aequo Venetos exce-
perit, Langobardis sub iuga missis,
Iure, suis uti viverent legibus.
Epodos II.
Ast haec aliaque ipsi
Historiis debent nuntii,
Tibi qui titulos, animose, pervetustis
Germanos proceribus, admirantur
Extolluntque, summatum Italum iussu,
Et urbium indigetum more. En,
Equites partim creas eorum, partim
Ornas donis, beasque privilegiis.
O vive felix, et suesce non semel
Interseri fastis, annaliumque
Celebriori serie Participatiae
Urseolaeque stare gentis.

Strophe.
ARCTOAE temperatrix harmoniae Lyra,
Caelo recepta quondam Thraciis ab oris
Post Orphea trucibus interemptum Bacchis ;
Demitte Lyra chordas peramabiles,
Ut amabili plectro nobilissimi
ZOBELLI nobilissimum filium
GEORGIUM more patrio cantem.
Ille velut candidis Narcissus foliis
Progerminans, odore suavissimo
Fragrantes exspirat animas halituum.
Ille velut purpureis Hyacinthus comis,
Humeri decus explicans aureolum,
Oculos afficit voluptate,
Iucundissima; nec pietatis egens
Nec virtutis, uti nec pulchritudinis.
Antistrophe.
ANnales praedicant aequo moderamine
Francoa MELCHIOREM frena temperantem,
Qua lenis Erebipolim refusa Maenus
Intersecat aqua. te Radiantiae
Nemorosa tempe, multae feracia
Glycyrrhizae, loquuntur antistitem
Recens creatum. Date, date o grandes
Seu lituos seu tubas. nunc ingentis opus
Est oris. en, parente quid laetius
Tuo est? en, quid matre hilarius? vel sub humo
Gaudia testata volent. Tibi cognatio,
Tibi cuncta propinquitas sanguinis ac
Generis gratulatur, applaudens
Tanto muneri. Vive decus procerum,
Vive, et Semideus consuesce dicier.
Epodus.
ARduum est urbes cum populis regere;
Neminique, nisi quibus a Deo
Ter optimo ter maximo tributum, suppetit
Volucris remigium consilii, caeleste numen
Imitantis, et in penetralia Geniorum
Sese insinuantis, excelsioribus
Sapientiae praepetis evectum usque pennis.
Alata mens enthei poli trascendit
Caerula, metuitque terris obtorpescere
Vacua. Subvolet inde reversa,
Non nisi pacatas oleae virentissimae
Frundes reportat et populis et urbibus.

Strophe.
LAUDUM praeconia STURMI tuarum
Indugredi velle, non cuiuslibet est, quamvis
Primoribus guttas ille Castaliae degu-
starit aquae labris; sed cuius propitio
Nascentis aut Stilbon aspexerit ortum lumine,
Cisii Phoebei satelles, aut cui Ledaeus anser
Pars Borealis aequum vocis argutae sonum,
Itemque Fidicula harmoniam commodam
Instillaverit: ut tam ligato numeris
Quam pedestri sermone digne praediceris.
At ne his quidem satis oris, nedum
Satis aderit virium, posse facultate
Ingenita sibi viam aperire, tuique
Tubam celebrandi invenire idoneam.
Usque minores adeo praeteritis gignimur viris.
Antistrophe.
MAgni Demosthenis linguae Pelasgae
Et Ciceronis Latinae , quae viguere olim,
Nunc est opus. nunc et plectra Maeonii vatis
Virgiliique deposcendum. simul enim
Te Gallia admirata est, Italia expavit stupens,
Alemanni palmis tulere, adoraverunt Britanni ,
Cantaber osculatus, Sarmata amplexatus est,
Sacrique coluit et venerata est chori
Praeses Pallas : ubinam virum tot populis
Complacentem indagare quis quaeso potis sit,
Provinciam licet acceptarit?
Age age Quiritum eloquentissime, nos umbram
Esse sinas modo (nihil enim sumus) ecqua
Licebit apparere, luminaria
Maxima fuscante tuae sic radio claritudinis?
SCaturiat ex ore meo limpidissimis
Fons laticibus, vel meri venas mulsi
Perenne, mellifluumque nectar manantibus:
Numquid inexhausto iugis eloquii tui
Faciet Oceano? quin et si cui Iunonis compoti
Aerigenae magnum per inane tantos
Pluviis ciere large detur imbres nubibus,
Ut vel uberrimae sint diluviei faciendae ;
Vix ille vix ad inexsuperabiles facundiae tuae
Accedet abyssos. Satius o qiesse homini, quam
Tuarum STURMI praeconia laudum.

Strophe.
SICCINE luminibus negaris Teutonum
MURETE, tuos prae cunctis optime vultus
Avida expetentum mente? siccine te Pontifex
Aurea Romae nec invidenda compede
Detinet, ne dimovendus venias loco? at tibi
Longe plura promisisse dona, divites quam Veneti ,
Battorides STEPHANUS perhibetur, Sarmatiae rex
Praestans atque doctus iuxta. age, numquid opulens
Potuit ille amplis rebus obtinuisse? Thybrim
Vistula certet provocare, quem pertinacem
Potis Brenta nondum sit exorare? ah, quod si nihil hic
Valent diserte blandita Pithus verba flexicordis;
Austero Scythane Getaque parando opus erit
Rhetore? Dii melius, queis facundia curae.
Passus repulsam, ter quaterque idem petat necesse est.
Antistrophe.
VErtito Melpomenen meam in Leucosiam
Natura potens rerum; ut pulcherrima Siren
Maris Hadriani facta, litus ad hoc proximum
Sive dulci voce, sive suavi tibia,
Sive iucunda chely, flectere callidis feros
Agrestesque, nedum mitiore praeditos ingenio,
Pelliciat tericae domitorem Barbariei
Monstrorumque: non ut naufragii neque sui
Neque aliorum, multo minus popularium, sit
Causa; sed ut partim in voraginosa Charybdi
Laborantibus, partim ab allatrantis Scyllae canibus
Prope obrutis, partim denique in Syrtes periculosas
Abreptis opem ferat. omnibus ille siquidem
Unus et unicus (ut dicto uno omnia dicam)
Muretus est sacra ancora, atque portus, atque asylum.
Epodos
MAgneta posse reses ferrum ducere miramur,
Ingeneratumque foedus exploramus naviter .
Atqui mirificissimum est, te velut Alciden Gallicum
Alterum, non hominum eruditissimorum cohortem
Solum perlecebris istuc inusitatis attrahere,
Sed Apollinem Musasque Charitasque mellilingues,
Sed Atlantiaden ad te Veneresque Minervasque ,
Sed Suadelam quoque, Sirenumque totam progeniem
Plane rapere. Sentio, sentio MURETE , quam me
Constrictum teneas arctis adamantinae catenae
Fibulis: gustavique iam pridem immane quantum
Manarit ex ore tuo deliciarum voluptabilium.
Bibat hasce nemo, nisi cui Camenae sint amicae.

Strophe I.
AT EGO improbus sane forem,
Qui te, optime VICTORI ,
Nec amare nec colere vellem;
Te, inquam, quem viri boni
Omnes amant, colunt:
Eoque magis censerer improbus,
Qui non amorem oppido quam libens
Hereditario familiae tuae
Honestissimae cernendum ad pronepotes
Transferre conarer, haud ductarie
Sed nave. Libeat mihi te tuosque,
Die senex, adorare plane; quisnam
Id ne facere liceat vetassit?
Antistrophe I.
AQua fontis haud dicenda aqua est,
Ipsum nisi deriva-
ta, colore limpidula puro,
Iucundoque amabilis
Fontem sapore re-
ferat. Viden autem, ut vena profluens
Vestrae perenne scaturiginis
Extrudat absque faece latices? viden
Ut hi rursus ipsis siphonibus acti
Porro liquorem Deae illimem vehant?
O argentea lympha, lympha o salubris,
Ne rogo claude , nec iugis obstipari
Cuiquam patere labra aperta fontis.
Epodos I.
PRoh! quemnam salientibus
Obstaculo esse rear scatebris?
Quemve Nilus temere Euriposque
Obturare? Valeant,
Tibi qui sequius volunt, tuaeque domo.
Abeant in malam rem, qui mihi, qui meae
Non bene. Sed hoc acerbius doles,
Ut inaudimus, heu, tubum vitalem ex
Canalibus illis unum amoenissimis
Fractum, ruptum. Patienter fac feras.
Rarumne, si figuli testa conteratur,
Aut quod humida ex humo est putrefiat?
Strophe II.
MIseros homillos! quid sumus
Ah, praeter arenosae
Ita pulveris coalitam mas-
sam, ut, quandoque vis parum
Saltem inferat manum,
Repente resolvamur; nec affabre
Conglutinatos tenacissimae
Compaginis iuvare retinacula
Queant? quo minus mireris, male fidae
Ut plurimum sortis inclementiam
commoda: qualiter saepe quondam exeso-
rum praecipitia tumultuoso
Antistrophe II.
RUere impetu (crax!) montium
Avulsa solent. tellus
Gemitum dat, imaque cavernae
Nequicquam remugiunt,
Impune subrutis
Casae trabibus tignisve proximae,
Fortasse et ipso colono simul
Prostrato humi. iacent alia quassa vi
Ruinae gravis, praeter propter erilem
Fundum. sed haec ominosis hostium
Sint occasibus. Integrum cordis hercle
Rudera nulla quamvis minacum lapsu-
um, nullaque mala metu recurvant.
Epodos II.
DEnasci senio palam est
Quae nata sunt: tamen hactenus,
Tuscia dulcis ocellus VICTO-
RI, palmas ita tuas
Animadvertit Arnus insitas pater; ut
Suboles traducum plures nova dactylos
Protulerit aucta, surculosque nul-
lius evanidas in aevi saeclum.
Vege, vige et auge perpeti robore,
Et tecum florida sint plantarium
Virgulta, queis rigui nec saliva rivi
Desit, et medulla roris alma assit.

Strophe.
Quid animum vellicatim gloriola
Titillat? calcare quid exstimulas o Fama
Residem, cantare adurgens brevia capistro
Ora frenatum? non, non opis est meae
Angelii in BARGAEI (papae, cuius viri?)
Praeconia celerrimis excurrere
Veredis. Ille, ille venator omnium
Maximus, illustris instar Orionis
Aut Persei , suas ipse laudes praevortitur,
Alite Memnoniae raptus equo Matutae ,
Talaribusque nepotis Atlantii
Pedes incinctus: iamque caput aureum
Caeli inter sidera condidit aurea.
Antistrophe.
Vereor heu plurimum, ne, si mihi vel
Custodis Cretum cita fingier, arte impactis
Lita ceris, Daedali remigia queant, et
Plumipes factus tranem acer inania;
Tramite tam diverso ferar, quam Thessalum
A fratribus abesse Ledeis senem
Vides. Metiri sua se decempeda
Quemque decet, limitesque finitos haud
Praetergredi. at nec anser volandi vi, si sapit,
Aut aquilas imitari volet, aut Phoenicem
Hae praepetes Iovis , illa et Apollinis .
Strepens ausit multo minus anas cati
Voces mentirier harmonicas cycni.
Epodos
CErnis, ut Architae quasi volatilem
Me columbum, tui BARGAE E glutinis
Aucupio teneat ames implicatum?
Utut avellar; retibus iterum
Pedicisque tuis illaqueer necesse est,
Pellacibus in tricas adactus escis.
Expedi nodos age, meque sine
Vagari libere, qua libet , et quo-
cumque levis feret aura Apeliotae.
Immo Thesei filo potius strictiore
Alligatum in vinculis tenebis usque. nam
Ab amico amiciter capi suave est.

Strophe I.
SICUT humidos liquores, e sinu feti Iovis
Interdiu cum largitate iugi
Depluentes, seu mamillis
Iunonis e lactifluis
Rorem serena nocte Liber emulsum
Ceresque frugiproma,
Paciferaeque oleae repertrix
Avidis petessunt desideriis:
Idemque anhelant florilegae Napaeae ,
Dryadesque silvicultrices, non sine
Oreadum congrege coetu:
Antistrophe I.
SIc vigore, BRUTE , caeli siderumque roscido
Mortalia optant saecla recreari, et
Per novas subinde vires
Vitale cor animarier.
Vitae medullam, traducesque naturae,
Et succulenta rerum
Iapeti genus ex Olympi
Sibi fontium venis irriguis
Haurire gestit. semina quippe fas est
Et originem satori rerum Deo
Acceptam in hoc orbe feramus.
Epodos I.
QUid? astra nonne vim ratam, secunda sive laeva,
Exercent; hominumque temperant
Animos, qualitatesque privas
Caelitus instillant?
Nae, Camenis attributos ordine
Fati perpetuo motus orbicos
Genius testatur ipsemet virorum
Natalibus claris celebrium,
Donisque variis adeo praeditorum.
Strophe II.
NEmo sane, nemo quisquam nec Latinos exstitit
Inter poetas, nec catos Pelasgos
Cui vel oestro vel furori
Fuisse dios ambigas
Ignes, canendi causam. eapse re si quos
Instinctus ille vivax
Reddiderat generosiores,
Migrasse creditae. sed enim vegentes
Sine fine perpetim durant spiritus,
Boni bonus ingeneratii.
Antistrophe II.
MUsicus quod si cluo ipse, te diserto interprete,
Nec spernit a me se procul Thaleia ,
Candido imputandum Olori,
Quem Sol, Venus, Cyllenius
Sub Capricorni vertice, in domo Thesei
Sibi asciere amicum:
Tum media in regione caeli
Resonis Lyrae chordis Threiciae ,
Chirone proximo: neque non volanti
Cito Pegaso , marinis horoscopum
Epodos II.
FEtus poematum Maro lambebat instar ursi:
Levis simius gravis Pindari
Audaces ego, liberis licet
Numeris strictior, Dithyrambus
BRUTE repraesentem,
Rarus exempli sequendi praebitor?
Omnes omnia non callemus. tamen
Modica explendae siti facit scatebra
Arente quondam fauce, et aestibus
De fomite brevi focus ingens relucet.

Strophe.
SIC fortuito stella tulit radiosissimum
Pexa crinem, SIGONI , o et Mutinensium
Sidus aureum, o et gemmee Felfinae
Ocelle; sic tulit (inquam) stella nupera
Luculenti expertium foci. Vae mihi,
Si vapor ille densior tuo clarissimo
Perobscuram induit caliginem lumini
Vae mihi, si lampadis tuae fulgores
Spissa praestinguit nebularum mearum atritas!
Revoco, revoco sub incudem minus
Affabre politas, ut decebat, laminas.
Scoriam pol excoquendum crassiorem,
Stricturae ut absistant tenuiores.
Antistrophe.
ILlustriorem materiam mihi tu commoda
Artifex nobilisque et splendide, neve con-
verte gratiosum, sed preme pollicem.
Precabor Idaliam , ne non vicem sui
Fungens Mulciberis, vividiorem ignem
Construat; qualem redauspicandis fibris
Ex casiaque surculisque turis creditur
Saecula Phoenix superstes uls sexcenta
Excitare. ah! flammane par nostra possit tuae
Reputarier? ecquid imprudens rei
Opto? non profecto, non amicum est numini,
Inferum chaos vel astris comparare,
Puro vel auro massulam orichalci.
Epodos
POne me, pone tenebricosis abstrusum
Nec Phosphorus se candidus penetrare;
Ne tibi me talem dedero, quicum
Statua videar annisque situsque obsita;
Protinus simul ac tuorum unica rutilans
Ocellulorum obradiaverit scintillula,
Fulguris in morem, nubila et quidquid erit
Umbrae crepusculive discussa dabis.
At si Iove mortuo tu Iuppiter fias,
Fulmine nos trisulco ferire cave.

Strophe.
QUA te recinam lyra?
Quo te memorem carmine?
O nec avitae nec patritae
Virtutis atque eruditionis degener
Heres, MANUTI . iam fere centesimum
Portitor Helles Nepheleidos ver
Reduxit amoenum, ex quo reflorescentibus
Bonarum litterarum studiis, tuus ille
Ille tuus, politissimorum unus, excoluit
Avus Latios campos et rura Pelasga ,
Averruncatis Barbarici segetibus
Lolii, Camenarumque latebras
Aganippae fontibus inventis
Aperuit, Pindique aditum reclusit
Heliconisque , difficilem prius.
Antistrophe.
VEstigia proxime
Sectantis, idem visus est
Non sine felici labore
Praestare (quantum quidem sibi sumpsit) patris
Laudatus ardor. cuius in cultissimis
Qui spatiari volet hortulorum
Quincuncibus; huic suaves nec absunt flosculi
Nitere, at nec corollae bene olentibus herbis:
Unde suis sibi nemo non serta seligere
Comis poterit, nullo marcentia saeclo.
Felices o Manes utriusque ter et uls,
Quibus abditi post iusta cineris,
Tibi carus nempe nepos ALDE ,
Tibique natus PAULE , super videndus
Bona tot possidere animi datur!
Epodos
ET adauge propritim tibi relictam
Hereditatem MANUTI , nec illam sine
Extra familiae decus herciscundam.
Soboles tibi succrescat adoro,
Aureo quae germine doctrinae caput
Redimita, propaget opes sine inter-
ruptione sexcentos in annos.
Repullulent subinde surculi novi,
Causamque fructus prae se ferant
Uberioris. Viridario e vestro
Cui licuerit carpere laureolam,
Pol dignus erit novenarum
Ascribi comitibus sororum.

Strophe.
TOTOS nempe Soles , totas nempe Proserpinas
Vigilacibus indulges lucernis, cerebrigenae
Operate sacris Deae, laboriosissime
ANCANTHERE : nec tibi quidquam fenerat
Somniculosi Latmius Endymion
Papaveris, frontem oppido madescens lassulam
Riguae quietis aspergine roscida.
Iam te Paterni, iam te Mercurialis
Labra docta tenent et hiante suspensum
Labello, et aure tacite bibula
Haurientem aurea dicta, sanis Panaceae
Lita succis: qualia nec vel Epidaurii
Filios, nec Aesculapium patrem medico-
rum almum, salutariora profudisse mediis
Credimus in floribus per Thessala tempe,
Seu Peloponnesi per geniale nemus.
Antistrophe.
NUper duxerat te diae sub sapientiae
Penetralia, divini profecto vir ingenii
ZABARELLA , mysteriorum apertiores palam
Sensus, Oedipus velut alter, explicans,
Occulta perscrutatus Aristotelis
Reperta. quam miraris arduam mentem viri,
Ut acumen acre sectis patuit viis!
Quid planius, quidve enodatius, aut quid
Melius queat in medium uspiam afferri,
Quod absque difficiliore modo
Dispalescat? Benedictus en indole rara
Adolescens, germen amabile GEORGIAE
Stirpis, Aloisio clarissimo Venetum
Cretus senatore; totus addictus Patavii
His studiis, pendet arguto Zabarellae ex
Ore, tuae Pithus morigerus monitis.
Epodos
QUis humeris dabit alas meis, non quidem
Icarias , sed aut praepetis aquilae, aut
Ledaei oloris; qui Zabarellam tergore
Pegasi candidissimo provectum
Per inania celeriter sequi ne retarder;
Astrica non modo poli monstra volubilis,
Sed ipsa quoque fata reclusa edocendus?
Lavite mihi, o Nymphae Aponi , grave
Corpus, ut expiatis purius artubus,
Altior et cerro et conifera cuparisso
Tollar Euganeum super apices montium.
Age remigio pennarum applicito mecum
CLAUDI vehere, tuo non sine Georgio .
Numquam discludet Olympus Olympo debitos.

Strophe.
ZARLINE princeps ordinis harmonici,
Idemque Musarum pater omnium, quot
Nunc vigent in orbe, quotque post vigebunt,
Ecquando Latinum de rebus ipse Musicis
Quod opus es pollicitus, in auras
Prodiet? ecquando mihi licebit
Tui cupidissimo flagrantibus
Illud intueri ocellis?
Rumpe moras age, desideriique mei
Penitis ardoribus si forte non re-
stinguendo prorsus es, at saltem
Aliquantam iis recreatricem aquulam
Inverge, crastinae caput Aurorae
Ocyus irrorans liquidissima stacte,
Sinumque suave olente myrobalano.
Antistrophe.
COniuncta Phoebo Melpomene , et tereti
Cyllenio Euterpe comes, astra caeli
Prospere tibi faventis ordinarunt
Fulgentia natali luce, non sine intimae
Et Eratus et Veneris amico
Lumine. finxere celebriorem
Bonae hinc Charites , laborque rite cla-
ravit altus architectum
Harmoniae. Nova tu priscaque plurima sym-
metriis aptas suis, symphoniasque
Deducens cum modulis, cantum
Mihi Doria Lydiaque et Phrygia
Discernis arte, chromaque compingis:
Denique perfectum bene Musicum informas,
Peritum alacriore sonere tono.
Epodos
QUem tibi rear Uranien locum
Aetherios inter Genios, melodiarum
Olor scientissime, desti-
naturam superi Iovis fato?
Chrysolithis alas amictus lucidissimis
Super excelsi Croni globum
Evehere, choris nihil invidendus
Animorum semper immortalium;
Mediusque in Cherubinis ac Seraphicis
Oscen alitibus, ter sanctum indeside
Concines (auguror) voce Tonantem .
Rape me tecum rape sub astra, si nec
Auribus humanis ingrata, nec oribus indigna
Caelitum modulor, melicae fidicen lyrae.

AUSPICIO novem sororum
Notitiam mihi November
Concilias. Sacrae Melisso
Semper erunt tuae Calendae,
Quas memorent novem Camenae ,
Pro meritis tibi voventes
Carmina syllabis novenis,
Carmina versibus novenis.
Clio .
NAtae celebrare Iehovam
Regesque ducesque Camenae ,
Citharis assite lyrisque;
Fas pangere mense Novembri
Laudis nova carmina thyrso
Animis omni sine fuco.
His CAROLUS ille Calendis,
Simul his innotuit illa
PALLANTIA Nympha Melisso .
VOluptabilis est bonorum
Et iucunda beatitudo,
Quos iunxit probitas fidesque.
Hac nil dulcius est in urbe,
Hac nil suavius est in agro,
Hac nil pulchrius est utrovis.
Mansuescunt homines in urbe,
Mitescunt homines in agro,
Lenit pax et agros et urbes.
VIrens Libani velut cedrus
Cacumine laeta frundeo
Perenne comis regerminat:
Pari cor amiculis modo
Vigens, animusque respuens
Marcescere, floret integer.
Cedrum rigat ille ros tener
Adoreus; at cor uvidus
Rigat Clariae latex aquae.
CAntibus et numeris meris
Personat unanimis chorus;
Lacte natant labra melleo:
Candidulis per Olympium
Aethera vectus ovans cycnis
Grex melos usque reclangitat.
Nil nisi carmina montibus,
Nil nisi cantica vallibus
Blandisonis reboant modis.
GRacileis agitare manus,
Agiles glomerare pedes
Iterabitis innocui:
Niveus Iocus ipse micat,
Roseus Pudor ipse salit,
Micat et salit Euphrosyne .
Agitur bene cum sociis,
Ubi mens sine fraude patet,
Sine crimine simplicitas.
AMor, sincerus amor vere;
Fides, sincera fides stricto
Liget vestras animas nodo.
Favillae mutuus accensae
Calor vos urat, et aeternum
Manens incordiet aequalibus .
Columbos UTENHOVI vincis,
Palumbes PALLAS amando, sed
MELISSUS turturibus par est.
Clarus insigneis nitet inter
CAROLUS vates, nitet inter
Clara laudatas Dea Nymphas.
Clarior fiet meus ex se
CAROLUS ; dicente Melisso
Clarior PALLANTIA fiet.
Elaboratum dare marmor
Posteri novistis eburve;
Musa donabit memor aevum.
ALbe qui polo micas Olor,
Candidos amicos aureis
Celsa plumulis ad astra fer:
Huc ubi canora Thracii
Chordulis sonantibus lyra
Vatis orbe lacteo subest.
Quid moraris? Astra vatibus
Digna sunt, et astris dignus est
Coetus inclitorum pectorum.
PRomere voce bona laudes,
Voce bona doctos canere
Novi perstrepitante fide.
Quo te proripis UTENHOVI
Sidera tam cito contingens?
Quo tua proripitur PALLAS ?
Nescius aspergi maculis
Nempe quit ingenuus CANDOR
Caeli promeruisse domos.

Strophe.
IUVENI modestissimo quae canam
ROSBACHO melica, quaeque lectitet sonorus Albis ,
Albidosque Misena smaragdus, in vertice
Racemosorum sita collium;
Mihi (amabo te) paucula dictabis, o Melete ,
Antiquiorum Musarum decentissima.
Ille Themin legumlatricem, filiamque
Themistos Astraean indeside studio
Sectatus, utriusque a latere
Ne latum quidem recessit unguem,
Scaevolas Sulpiciosque Trebatiosque
Nostri temporis amplexatus mirifice
Et in Alamannis et in Ausonum Lyceis
Variam unde rettulit scientiam.
Antistrophe.
INeunte ab aevo politissimi
Audivit FABRICII Chemnicensis , ora nullis
Pol secunda labris, opera sororum novem
Rotundatis. Quae, bone Fabrici ,
Libitina nobis caput invidit ingenuum,
Ne longius doctis esset fruisci dehinc
Emolumentorum, divinae ex fonte mentis
Scatentum, et umecta torrentibus riguis
praecordia iuventae cupidae
Reddentum? dapis sed Angelorum
Compoti nunc trechedipna umeros eburnos
Ornant; hymnifera Iovae paeanas ubi
Modularis voce lyraque consonos. ut
Melior rependit aula gratiam!
Epodos.
TEcum ROSBACHE nunc hilaror, candidate
Gloriae, quam tibi lux niveis equis
Propriam spondet. Video caerimoniam
Gravissimam, et Basilicae dexterrima
Scholae suffragia; quibus absente nobis
Tuo decretus est honori tiaras
Capitis velamen, digiti vero decus Anulus auro gemmaque coruscans lucida.
At cuia lingua tibi basium figet,
Quale nona parte suae Charites imbuerunt
Ambrosiae? o laetum diem! Ecce Rheno quoque
Tua cordi gaudia, Nymphisque Rheneis ;
Ne solus Albis Albiadesque triumphent.

Strophe.
O TE lepidulum venustulumque!
O gratiosae Comitatis
Elegantem alumnum,
STRASBURGE ; qui Gratias Etruscas
Sacrum advoces in thalamum!
Eho, non sint ad Elystrii
Herbiferas fluminis ripas
Aut delicatae
Charites , aut paetulae Veneres ,
Quae mellilinguem cantillent Hymenaeum?
Agedum, non sine me, non sine meis
Queant Emmetris tumulticrepae
Spargi nuces; dum Tomingidi
Rutilis Cupido novum taedis
Antistrophe.
BErsmanus , amor ille Suavitatum, et
Casellii dulces Camenae
Cum lyra Chytraei
Tuique fratris, vel hisce si quis
Maior, tuo digna toro
Valebant commodularier.
At numeros Iuniae nostros
Poscunt Calendae.
Zygia Iuno fave; Zygia
Iuno fave. Zonam dissolvere castam
Monet albente micans Hesperus equo;
Monent astra, nuptiis coniugum
Amica. iam sponse blandulae,
Hedera arctius, tener uxoris
Semiclusa pressabis labra.
Epodos.
BAsia rape, rape basia;
Facinusque virile patra
Quod libuerit, licuerit.
Exesto quantum est fascinationum.
Ioce, Fescennini pater cachinni
Liberrime; quot deliciis
Tot illecebras condiisti?
En, nectareae sponsa
Melliginis imbuta mulso,
Stillat odorifero
Guttas liquore roscidas!
Matuta vides, ut illa
Se beatiorem Cydippe
Ille se dicat Acontio ?

Strophe.
DAEDALAS artificum manus
Cum veterum tum recentum,
Animosaque signa miramur admodum,
Sive coloribus illa picta,
Sive ebore exacta affabre
Indico, lapideve Pario ,
Vel aere Cyprio , aliisve metallis.
Cui non notus Apelles ille Cous ,
Aut Parrhasius Ephesinus , aut
Zeuxis ? Phidian quis ignorat?
Quem Praxitelis Scopaeque sollertior
Industria famaque latet? quem catus
Lysippus Calamisque non obstupe-
facient? cui denique non arriserint
Et Mentoris egregiae formae, et elegantes
Myos erronibus fibris acanthi?
Antistrophe.
CErtat antiqua, feracius
Ingeniorum bonorum,
Superare sagacis aevum artis aemulum
Tot monumenta, supraque vires
Tendere nervos. nam quoque et
Pervicax hominis animulus
Trascendere polos geminos, avet (idque
Haud raro) similis fingi Deorum.
Est hoc quidem aliquid, ut arduum,
Mortalique praeditis captu
Sublimius. Exstat, exstat argutius
Iovae simulacrum opificis, maxime
Quem mireris, homuncio; quomodo
Generetur, quomodo caelestem hauriat
Vivax animam, tenere sub parentis alvo
Latitans, menstruaque luce crescens.
Epodos
NAturae peritissimo,
Occultiorumque plurimorum scito,
Age mi SCHOLZI fer acceptam
ARANTIO singularem
Fetuum indaginem.
Ille caeci labyrinthum regni,
Embryonis domicilium, vigil
Corruspatus, aperuit hortuli intera
Claustra, diutissimeque reconditas
Notitias in luce locavit.
Bononienses hoc ter et quater beati
Machaones, hoc beatae puerperae.
Redeat felicitatis huius
Pars ad nostrates aliquantula;
Gratias ARANTIO sempiternas agent.

Strophe.
CUNCTATOR audiam pol crediderim
Vernas apud tuos bene providos,
Qui suavissimis tuis amantissimisque,
O dulcissime VICTORI , litteris
Minus responderim properiter.
Ignosce. veniam meretur excusatio.
Eae quidem sane hic me chlamydatum,
Clipeoque Tritonidos armisonae praecordia
Protectum, manumque machaera Archilo-
chi instructum, medias inter tigrides
Offendere, formidulosas et hyaenas
Aprosque torvos. plusquam immane, quantum
Sustinuerim heu pericli, cum beluis
Proeliando effrenatissimis.
Antistrophe.
CRudelis hasce non Hyrcania , nec
Gaetulus asper, aut Calydonius
Saltus misit huc, quibuscum atroces gerendum
Pugnas mi foret. atris Hercyniae
Iugis silvae sata, spuria vah
Portenta latebras nothas reliquerunt, in hos
Profecta limites Euganeorum ,
Rabiosius dummodo, si liceat, possent truci
Insanire saevitia. ast hactenus
Supinatus humi nec sum visus, et
Immotos pedes acrior robore fixi;
Exungulatis istis nempe monstris
Ora fera lancinavi. En vestigia
Cladis! hanc nulla aetas obruet.
Epodos
OPem tulit ipsa mihi patrima virgo
Barbaricis infesta bestiis, remini-
scenti nominis unice tui, VICTORI
Indefesse. quin et suppetias alacres
Veteribus illis a Camenis sensimus,
Thelxiope nimirum et Aoede , et Arche , et
Melete ; Camenis inquam tibi domesticis:
Germanissimus enim illis es. queis utique
Acuta mihi tela commodo subiicientibus
Ex ipsa Patarei pharetra sagittipotentis,
Impetus hostium facile dedimus irritos.
Iuppiter servat, qui Iove natis serviunt.

Strophe.
QUIS fuit ille, VOLFI ,
Qui primus homines, miserrimum genus,
Filis Parcarum tenuissimis
Vel in alto
Vel terrae propiores
Suspendit; atque hos quidem filis
Candidulis, illos nigris:
Omniumque eadem fors
Esse, effecit? simul atque enim
Inexorabilis Atropos
Pollice linum inciderit atro;
Subito heu decidimus. Bullam
Hominem dixeris, aut foliolum
Arbusculae, aut somnii
Fumive fugientis umbellam.
Antistrophe.
ME bene ventilatum
Ridet Lachesis , altius profundius
Torquendo furvi vaga licia
Radii. sed
Clotho mi tamen, ut quos
Fatum efficax consequatur, sub-
temina ducturos, nivem
Aemulantia, fusos
Rite iussit currere; dum ratas
Poli scrutata vices, brevis
Curriculo aevi maxima divis
Bona portendier aequis, an-
nueret. Speribus ut minima pars
Respondet ingentibus!
Ut frangit animos levis forfex!
Epodos
ARanearum pendulis Reges
Se purpuramque involvere telis
Amant, amabuntque semper;
Fatali interitum necessitati
Ex stultae sapientiae penu
Rati posse subtrahi. nos adeo et hos
Ipsos hercule, et funebri comam
Implicatas cupressu
Ridere sueta cohors sorores,
Cedrino recens amicti subere,
Athanasiae regnum occupamus
Vivi; quod illis abnegatur mortuis.

Strophe I.
ELEGANTISSIMO Noricorum
Iuvenum, lectissimaeque puellae,
Sponsis venustissimis, agedum
Quae canam mihi subministra
Erato pulcherrima: si te
Nec Gratiae destituunt comites,
Aprica fertis impeditae myrteis
Timpora; si nec Cupidinum
Manus agilium languent
Praeacutis ferire mortalia
Telis corda, salubrium
Auctoribus vulnerum.
Antistrophe I.
HOc die nuptiis consecrato
Hymenaeus festa gaudia poscit;
Poscit serenata laetitiis
Pectora, et sine nube frontem.
Procul hinc rugae, procul ite
Maesti Catones , tetricaeque nurus,
Vultum Sabinarum severum, torvaque
Frustra imitatae Calabridum
Supercilia. nequaquam
Locus aegrae molestiae convenit.
Nec fas est animum gravi
Maerore percellier.
Epodos I.
NOvae ridentia nuptae labra,
Puniceis simillima rosis,
Rhodiisve coralliis;
Flammantesque oculi, siderum
Aemuli nitide scintillantium;
Faciunt pol, ut alacriores
Quisque gerat spiritus, et hilariore
Sit animo. Decus o quantum
Ab insigni relucet corpore!
Quantus ab aureo nitor monili!
Strophe II.
HUc ades, patriae flos SEBALDE ,
Mihi contemplare membra decora,
Dotesque raras, quibus solide
Praedita est tua MAGDALENA .
Viden ut iam carpere fructum
Suavissimum, ceu libeat, liceat
Ex hortulo succis referto? Carpite,
Carpite vernantis hortuli
Seu deliciolas, seu pro-
lecebras; qua Libentiae vos trahunt,
Udis non sine basiis,
Nudis vel amplexibus.
Antistrophe II.
MAter ex HALLERORUM creata
Genuina stirpe, femina praestans,
Amet nurum, non quidem minus ac
Peleo sociatam amasse
Thetidem socrus memoratur.
Tum, vitricus GEUDERIDES proprium
Tuis uti se praebuit votis patrem;
Ipse socer, cui propinquitas
Cordi est, in oculis, non ut
Generum, te ferat, sed ut filium.
Affines faveant tibi, et
Cognata plaudat manus.
Epodos II.
PRecari longa alicui saecula
Si iuvat, ut iuvat; precor, uti
Avis instar Arabiae
Sexcentas tibi messes dehinc
Ampliusque seni detur condere,
Vegeto pariter ac valenti.
Dignus enim es, quem Deae beneficiorum
Onere praecumulent, et quem
Nepotes conspicentur perpetim
Progenie optima reseminari.

Strophe I.
APERITE nunc, aperite mihi
Totum Hesperidum nemus,
Et odoriferos spargite flores,
O Veneres , quascumque
De pulchritudine certare
Libido rapit. Coniugio simul
Copulantur, uno eodemque
Die, IACOBUS et SABINA ,
LUDOVICUS item et SUSANNA ;
HAENZELIDAE iuvenes, par nobile fratrum,
Cum NITHERTIBUS puellis,
Cognatione iunctis invicem.
Antistrophe I.
ROseae genae et rubicunda labra
SABINAM ; oculi nigri
Decorant, et honestissimae formae
Purpuream SUSANNAM :
Utramque divitiis multis
Et dote perampla. sed et haec melos
Voce liquida figurare
Perita, saepe provocavit
Nos decentibus in certamen
Cantibus: illa nurus persaepe Suevas
Erubescere heu coegit,
Pulchram aemulans facem Thaumantidos .
Epodos I.
PRosapiam NITHERTUM
Vetustissimam quis enuntiet:
Cui Triphyllon stemmatis
Patricii nota?
Hac ex gente sibi coniugem
Deligere HENRICUS amavit
HAENZELIUS , qui senator optimus
Cluet, idemque navissimus
Familias indagare Vindelicas :
Vester ille, vester, o sponsi,
Frater, unicaeque
Pater unicus
Strophe II.
CApe gaudium, cape laetitiam
IACOBE , animi integer:
Cape laetitiam et gaudia copi
Pectore, facte affinis,
Mi LUDOVICE , tui fratris.
SABINA age, SUSANNA age comptulam
Explicato largius frontem.
Vobis Amor Iocusque , Amorisque
Et Ioci genetrix arridet,
Pollicita intemerati pignora lecti
Filios, avi patrisque
Candorem, et insitam pronos sequi
Antistrophe II.
Pletatem, et ingenuae fidei
Consortia nam probis
Probitas comes est: prava sequuntur
Stirpe sati pravorum.
Felix propago, tuam disce
Sentiscere laudem, et novum adoreae
Nosse nomen. Ut bonae gaudent
Bonum arbores tulisse fructum;
Prole sic bene morata ipsi
Exhilarantur honestanturque parentes.
Deme famam et ipsum honorem;
Laudi quid hoc in orbe aut gloriae est?
Epodos II.
DOctrina clariorem
Utrumque efficit; velut lumina
Vestra germanos. eo
Gestio vos magis
Celsis Aonidum immittere
Arcibus, ac nomina fida
Perpetuis consecrare saeculis.
Sinite exemplar industriae,
Sinite virtutis vos ego numerem
Munis atque gratus. hac sola
Pactione pol fit
Hominum genus
Immortale.

Strophe.
AN, si quid umquam mihi fuit gratum,
Subdubitabitis, quin munera vestra
Fuerint mihi gratissima, o NICOLEA
Et LOI Viennides, nobilissimae
Virgines? Sudaria illa duo,
Artificiosissimis picta Maeandris,
Oculatissimisque pervia labyrinthis,
Quanta mi voluptate animum affecerunt!
Quam illa miratae sunt, studiis
Pallados exercitae, Noriadum puellae!
Antistrophe.
PUlvillus autem laboribus quantis
Constitit, in figuris rite locandis,
Metricaque forma digerendis! Variis
Huc vellera Seres ipsi coloribus
Attulere, et contulere manus
Vestrae opifices admodum rara in hunc signa,
Vigilace intuenda mente. Iuvat Olympo ex
Celso prominentem Altitonantis dextram
Lance cum fatali gemina
Cernere: quo symbolo Iustitiae admonemur.
Epodos
O Perosissimi salvete digiti,
Limbolariarum acuum magistri;
Salvete, et hancce gratiam reportate
Pro diurnis nocturnisque molestiis,
Mea causa adhibitis. At o quam
Suavis odor mihi caulas narium
Replet, ex stacte casiaque et amomo
Fragrantiore! Proprius tibi sit
Odor hic, o mollicule Pulville:
Proprium item vobis, o Clerevantides ,
Vincere acu Phrygionisque opere
Sequanicas omnes Gallicasque nurus.

Strophe I.
LYCHNIDIS hoc quodcumque est, sedentaria
Consertum opella, post irrequietum
Itiner, Rhenus quod me genitor
Naidum , Nicrique conflux
Amnis, atque adeo Lutrea palus
Conficere nuper vidit: habe tibi
Tuaeque IUSTINAE consecratum,
O iuris interpres cate GIPHANI .
Erycina te leges sub
Alias, aliasque sub iura vocavit,
Non fori nec litium propria, sed
Familiae mutuiter procreandae.
Antistrophe I.
QUippe tuis unum deerat id commodis,
Uxore frunisci posse cupita.
Dedit hanc PAMGARTNERUS , columen
Noricum , ex sorore natam,
OELHAVO patre. quem, mi crede, virum
Nec Themidos Astraeaque peritia,
Neque elegans umquam promptitudo
Linguae Latinae destituit: quibus
HIERONYMO grandaevo
Socero clepere animum impune valebat.
Quin avus sponsae eminens erat apud
Capita terna Imperii consulendo.
Epodos I.
VEtere quid iuvat editum esse
Stirpe, nisi illam et heroa
Virtus, et excellentis ornet
Praestantia doctrinae?
Utriusque munus indeptasti
OBERTE dotis, affinibus beatus
Largiter patriciis. Tibi NORIBERGA
Plaudere; tibi gratulari
PALAECOME ; non sine mera hilaritate
Et Patrum et Professorum.
Strophe II.
DI facerent, ipso gaudii tempore
DONELLUS huc Lugduno Batavorum
Tetulisset, quos vestigo, pedes:
Quam proinde et ipse ovatu
Cernerer subito laetiscere! quam et
Tute rapereris pronus in obvios
Tanti viri amplexus! quanta porro
Festivitatem auctaret adoreae
Cumulatioris fama!
Proceres pol et Academia et alumni
Vulta praestolantur aurea hominis,
Et avidis ipsum animis expetissunt.
Antistrophe II.
VOs duo in integrum restitutae scholae
Una facem praelucebitis almam,
Aderitque ex ascitis aliquis
Tertius, vicissitati
Utilis. Dabit acclines monitis
Grex melior aures, sponteque praeviae
Sequetur aurae fulgetra. Nemo
Praesente vobis non reverentiam
Merito exhibebit Divae,
Gladium in manibus habenti, Eunomiaeque
Vindici legum. tuerier amat
Utraque tam Gymnasium quam Senatum.
Epodos II.
ETiam oliviferae Minervae
Praesidio triumphabis
Tu GIPHANI , confarreandi
Ritu licitis sacris
Operate. Iamque (quod faustum sit)
Dea annuit tibi filium paternae
Indolis similitudine, termitisque
More iuvenantem. Vigesces
Gloria ambo florentes.

Strophe.
QUALIS, impatiens Solis,
Phoenicia cera calore
Liquitur, exposita
Apricitatis torridulis
Aestibus; haud aliter meae
Diffluxisse medullam
Liquidam LISLAEE mentis
Ardore tuo sensi,
Veteres amores in GULIELMII
Testificante Manes,
Iuvenis eruditissimi;
Quem nos plus oculis, plusve oculis si
Carum pote quidpiam
Esse, semper amavimus.
Antistrophe.
INtimo mihi adhuc ingens
Stat corde dolor; stat acerbo
Discidio patulis
Hians cruentum vulneribus
Plaga triplex, miserabili
Lamentaria questu:
Inibique sauciatis
Letale recrudescit
Tumor ille fibris, arctam animae viam, et
Spiritui meatum
Nimietate praestrangulans
Saevi cordolii. Gliscit et istaec
Ob funera LIPSIO
Maestitudo animi recens.
Epodos
TIbi quoque exestur, HIERONYME ,
Luctu iecur anxifero,
Quale ferunt Tityo lancinari
Rostrantibus in viscera milviis
Penitissima. Vae miseris! Uter
Utri feret opem auxiliarem?
Quis nobis Aesculapius EUMOLPIUM
Quis talaripes virga redivivum
Tanget aurea? O amice, frustra
Sumus, heu! Nos potius invicem
Amemus, amemur; et dio FIDIO
Dexteras sacras pagamus
Sinceri, diaeque MONETAE .

Strophe.
PRO duplici labore
Gratia duplex
Referenda venit tibi,
LECHNERE Musice.
Vix unum petere
Ausus fueram munusculum,
Compellatione mutua
Veteris amici Dyrnhoferi :
Tu geminas idem
Suave meritum, tibique
Gemino obligans me vinculo
Obstringis irresolubilem.
Antistrophe.
MUsae tibi faventes
Flumine linguam
Clario , mea numina
Musae , imbuere. dein
Sonos edocuit
Te cantor Apollo proprios.
Te dulces modique, et illicis
Socia fidis vox harmonico
Pectine constrepens,
Artificis expoliti
Numeros sequentem, Gratiis
Iungit sodalibus arbitrum.
Epodos.
AThesi tuo meus applaudit
Maenus , amnium Francicorum
Late rex. tripudiant celeri
Nymphae pede mobiles,
Tereti suras
Pampino vinctae. Modu-
laminibus rapimur cycni
Olorinae suavitudinis.
Quid simile, quid par in orbe est
Toto symphoniae?

Strophe.
ITA me Veneres bene ament,
Et quantum est Cupidinum ;
Ut ego te perdite amavi
Semper, amoque, et amavero
Dehinc quoque, mel merum
ROSINA , meumque dulce mulsum.
Numquam ego de te hercle vel
Minimum queo cogitare
Quinquelustris amator;
Quin mihi cor tripudians gaudio
Exsiliat, tuumque animo pollicear
Credulo favorem,
Tametsi prius ne semel quidem
Mihi conspectae.
Tantum potest vis amoris!
Antistrophe.
SImilis (puto) parque mei
Nusquam fors amasius
Dabitur inventus, adaeque
Cui fuerit bona Faustitas
Amica. at in hoc tamen
Inesse aliquid putent sinistri,
Tam diuturna quod hic
Videar remora teneri
Longiusculus, ante
Quam liceat tua meis pupulis
Cernere viva lumina, votique siet
Compotitus ardor.
Sed huiusce quodcumque temporis
Superest, mente
Aequa libenter feremus.
Epodos.
O Imago somnorina,
Oculis meis in monte praefi-
gurata Regio, cum adhuc
Puer essem, et mihi nondum
Tegeret lanugo pilosa genas:
Confidens animi fore
Spero, uti (nam quid mihi fraudem
Frausa sis?) reapse tandem
Veres, simulacra
Quod ipsa prae se tulisse
Commemini. Fatalis enim mihi
Mea (praefiscine) ROSINA est.

Strophe I.
QUALIS in Hesperidum viretis amoenissimis
Draco pervigili lumine custos
Aurea servabat mala,
Nihil indulgens sopori
Gelidae fratri mortis:
Tale tuum, GREGORI pontifex maxime,
Ovilia custodientem
Ausonia , insomnem bipatentibus
Oculis, Bifrontem
Lanigeri gregis magistri
Videre mirantur. specula is
Desuper ab alta Vaticani , in urbem
Aciem, totumque obvertit in orbem.
Antistrophe I.
E Atidicam Themin hoc ferunt singulari modo
Tibi, non sine sancta Theobule ,
Grande tuis incrementis
Meritumque praemiumque,
Titulos ut maiores
Omine ferres, spopondisse , vestratium
Pie memorem dignitatum;
Splendidiores quae facerent tuos
Atavos, patremque
Progeniemque clariorem.
Minora sic ostenta poli
Accipere suerunt lumen administrum
Dominatoris de lampade magna.
Epodos I.
NObiles Senas , Etruriae corculum,
Reddidisse memoratur nobiliores
Aeneas Silvius ille, cui postmodo
Cognomen erat Pio secundo;
Familiamque Piccolominiam ,
Doctissimorum fertilem virorum,
Illustriore posuisse in laude:
Unde et huic et illis favens
Pennis Fama candidis
Immortale decus feliciter urtisque
Arrogavit, inque Olympi
Arces beatas sustulit.
Strophe II.
QUid tua Felsina ? nonne longe ipsa praeclarior
Reliquis caput excelsius efferre
Urbibus, ultra Apennini
Iuga caelo proximi? Quid
Tua gens, BONCOMPAGNO ?
Nonne ea multo celebratior ceteris
Honore sacras ob mitras prae-
cellere; viburnorum ut agrestium
Humili fruteto
Aeriae solent cupressi,
Cedrive frundentis Libani ,
Aut abietes, Hercynii comantes
Nemoris natae, antistare ligustris?
Antistrophe II.
TU velut Arctophylax, rotantis poli cardinem
Revolubilibus vertere gyris
Impiger, observas anni
Veteris momenta: iustis
Ut eant porro metae
Cursibus, adniteris: Iuliis ordinem
Vicesque ratas hinc dioptris
Astronomi assignent petis ac iubes.
Sed enim nisi apte
Solstitii aequinoctiique
Remensa fixo monstra gradu
Edocuerint intercalare tempus;
Medio brumam miscebimus aestu.
Epodos II.
ROma curas praedicet tuas, et piam
Praedicet patria mentem; praedicet Ancon
Instauratas per hiulca passim vias,
Fontesque salubribus scatebris;
Merita, quae sequens opere pari
Aeternet aetas, te colens, tuique in-
delebilem memoriam conservans.
Exterorum in annalibus
Pol scribere Teutonum
Fautor, Teutonum amator. quam quidem ego laudem
Faxo, si pote est, ut alterum
Oblitteret ne saeculum.