DVm facit alternis iuvenes concurrere cannis
Cisnerus, dulces datque cicuta modos.
Et Corydon Maii celebrat nascentis honores,
Laudibus Autumni Bassarus ornat opes:
Fronde recincta nigris veniens de montibus, inquit
Docta vetustatem carmina ferte, Dryas:
Saeviat acris hiems Scythicis adoperta pruinis,
Ut volet, et celsis nix cadat alta iugis.
Praelia committant rapidi contraria venti,
Hinc Notus, hinc Boreas acribus instet equis.
Invidiosa tamen non hunc populabitur aetas,
Qui mihi partus ab hoc carmine surgit honos.
Frondibus orbarint cum dura virentibus ornos
Frigora, stabit atris ornus opaca comis.
Dixit: et aspersit violas cedroque notavit,
Ferret ut aetatis saecula multa liber.
BAS: Quid facimus? cur non calamos inflare sonoros
Incipimus, pecorumque alternis versibus aures
Mulcere, et nostro depellere pectore curas
Hic ubi conspicuo vallis laetissima rivo
Cernitur, et viridi florescit gramine ripa,
Et nova diffundunt frondosae bracchia fagi.
COR: Si quid habes, referas, in me mora non erit ulla
Experiar, quid ego possim praestare vicissim
BAS: Vis igitur narrem dulces tibi Chloridos ignes
Inclita vel magni decantem Daphnidis acta.
Aut aliud tenui quiddam modulemur avena
COR: Hic neque formosam locus est extollere nympham,
Nec licet agresti depingere Daphnida musa
Daphnida, perpetuo laudari carmine dignum
Quin potius molli quoniam consedimus herba
Et nunc silva comis, nunc splendent floribus horti
Nostra canet Maii laudes fructusque Camena
Verque novum cunctis praeponet partibus anni.
Laudat et hoc Daphnis, clarus quoque laudat Iolas
Tu quoque quid tribuas illi, da Bassare nobis
BAS: Et me purpurei delectant commoda Veris:
Sed tamen ante decus blandi vindemia Maii
Nobilis, et maiora mihi dare dona videtur.
Si libet ergo tibi tempus componere utrumque
Tu referas nobis, quae profert, commoda Maius.
Autumni sed ego celebrabo carmine dotes,
Temporis, ut videas, cuius praestantia vincat.
Concedes certe, quae te concedere fas est.
COR: Non certe, non per Tegeaei numina Panos
Gratius est quicquam, quam sic contendere tecum
Autumnoque mei dotes proponere Maii.
BAS: Sed quis erit, sub quo victoria iudice constet
Quid si vicinae recubans sub tegmine quercus
Cuius dumosa pendent de rupe capellae
Damaetas huius certaminis arbiter esset?
COR: Ergo age, quando tuae sedet haec sententia menti
Quaeremus, velit an iudex certaminis esse.
BAS: Huc ades, et causas nostri certaminis audi.
Damaeta sit utrum Maio vindemia maior
Vincat an Autumnum praestantis gloria veris
Tu quid quisque refert, fac ima mente reponas.
DAM: Hic ego cur charis non gratificarer amicis?
Incipias Coridon primum: post Bassare dicas.
COR: Aspice ut insignis teneat iam cuncta voluptas,
Sunt alacres silvae, campi, pecudesque, hominesque
Menalidae, Fauni, Satyri, Dryadesque puellae.
Nunc placidi Zephyri spirant, auraeque tepentes
Omnia vivificant, Boreae quae frigore saevi
Aeris et vitio duri confecta fuere.
Vere sinum molli turgentem germine pandit
Alma parens rerum concepto prodiga fetu
Grataque fert vario nobis munuscula cultu.
Omnibus effundunt nunc omnes omnia terrae.
Pascua iam pecori passim vernantia surgunt,
Prata virent herbis vario vestita colore,
Laetaque odoratis decorantur floribus arua
Atque novo splendent fragrantia lilia luxu
Et rosa purpurei capitis diducit honorem
Totaque fulgenti rutilat splendore comarum
Ac bene fragrantem late diffundit odorem.
Iam viridi in prato Galatea, et Chloris et Aegle
Ipsa inquam Galatea tuos quae conficit artus,
Et multum dilecta mihi pulcherrima Chloris
Aspectu recreant languentia pectora dulci:
Dum teneris prati digitis populantur honorem
Pallentes violas, foliisque haec lilia pulchris
Decerpit, nitido spoliatque rosaria amictu
Illa comas Narcisse tuas, mollesque Hyacinthos
Subsecat ungue, tuumque decus dulcissime Adonis
Adiungit reliquis, florem et bene olentis anethi.
Pars quoque iam mixtos plures redolentibus herbis
Imponunt calathis flores, et tempora circum
Gestant pars vario florentia serta decore,
Concentusque movent concinna voce sonoros.
Vere novo abiectos Autumni tempore crines
Iam renovant silvae, nunc omnis frondibus arbos
Luxuriat fecunda novis, ornata comisque
Inducit gelidis obscuram fontibus umbram.
Ipse vides tilias, fagos et robora quercus
Hos montes summo late quam vertice opacent.
Omnia nunc resonant avium virgulta susurro,
Nunc sibilans blandis attemperat organa cannis
Et solitas repetit cantu Philomela querelas.
Nunc maculosa sonat carmen turdela canorum
Iamque parat silvis graciles suspendere nidos.
Nunc etiam nitidi vicino in flumine pisces
Colludunt, et aquae suprema in parte morantur.
Nunc veneris flammas animantia cuncta sequuntur.
Aspice ut ex pastis rorantia gramina vaccis
Pars procumbat humo, dulces et ruminet herbas:
Pars nemoris densi iucundis erret in umbris
Mugitu complens lucos, silvasque sonantes:
Aspice ut adversis luctentur cornibus haedi.
Acriaque ut fortes accendant bella iuvenci.
Aspice oves plano salient ut tramite pingues
Et teneri exultent agni matresque sequantur.
Ipsi etiam laetas tollunt ad sidera voces
Excelsi montes, ipsae iam iubila valles
Emittunt, ipsique sonant iam carmina campi.
Nos quoque sentimus genialis commoda veris
Pastores ovium, reliqui pecorisque magistri,
Frigora quod placido mulcentur saeva calore
Tardius atque cadant altis de montibus umbrae.
Iam vero an poterit quicquam iucundius esse:
Quam gelidos inter rauco cum murmure fontes,
Atque inter vario labentia flumina flexu
Fronde sub umbrosa iucundum carpere frigus.
Mollis ubi silvae foliis trepidantibus aura,
Atque ales lepido cantu, blandoque susurro
Taurigenae volucres suadent captare soporem,
Aut rude silvestri modulari carmen avena.
Omnia quid referam, non tot se milia condunt
Deliciis vitae nostrae quot Maius abundat.
Omnia nunc rident, nunc formosissimus annus,
Denique non alios nascentis origine mundi
Illuxisse dies, aliumue habuisse tenorem
Crediderim, ver illud erat, ver magnus agebat
Orbis, et hibernis parcebant flatibus Euri.
BAS: Plurima sed nobis Autumnus commoda praestat.
Utilior toto non est pars altera in anno.
Tum tibi summa pater Bacche est concessa potestas
Laetitiae dator, et dulcis largitor amoris.
Te sine friget amor, nec te sine Cypria laeta est.
Vinea tum turget tumidis onerata racemis
Et gravidae plenis pendent de vitibus uvae
Quae pascunt oculos, ventrique alimenta ministrant.
Harum aliae surgunt ad aprici lumina solis
Supremaque toros diffundunt fronde comantes:
Ast aliae nimio depressae pondere terras
Contingunt, ima fundentes stirpe racemos.
Tunc etiam dulces tenero de palmite fructus
Lascivae resecant curuata falce puellae,
Et liquidas vario cantu modulantur ad auras.
Turgentes alii magno sub pondere botros
Tundunt, atque novo condensant dolia succo,
Labraque tortivo feruent spumantia musto,
Suavia quod fessis praebet solacia membris,
Et gravibus soluit circumdata pectora curis.
Roscida tum vario turgent pomaria fructu.
Dulcia quid ramo pendentia poma feraci
Quidue nuces referam quid castaneas hirsutas,
Mespila quid, gravidas foetu ficusque pirosque,
Autumnus pleno cornu quae Pomifer edit?
Hoc sitis, atque fames fructu depellitur, hisque
Divitiis poteris tranquillam ducere vitam.
Ante colent ergo torrentia flumina turdi:
Et vitrei sicco pascentur in aere pisces:
Deliciis Maii tribuat quam laetus honorem
Autumnus variis penum qui fructibus implet.
COR: Ergone deliciis tantum est accommoda blandis
Temperies Maii, nullos et seruit ad usus?
Verum age, ne Maius merito spolietur honore
Illius ipse tibi referam bona Bassare paucis.
Ver tantum nemori est, et apricis utile pratis
Utile ver foeto pecori, pecorisque magistris:
Lenta salix ovibus quantum, caprisque cyperus
Atque satis humor, surgentia gramina vaccis:
Vere novus succus crescentibus inditur herbis:
Mollia nec canis concrescunt prata pruinis,
Sed pecori in tenera ros est gratissimus herba:
Hinc distenta domum sua gestant ubera vaccae,
Omnia candenti complent mulctralia lacte.
Plurimus est huius teneris infantibus usus,
Ac ope solius generosi lactis aluntur.
Hinc etiam mixtis pressos redolentibus herbis
Caseolos, digitis format Galatea tenellis
Qui salis, et florum referunt cum lacte saporem.
Hinc quoque butyrum decocta lactis ab igne
Massa conficiunt, tenui cedente liquore:
Aut sale contingunt, hiemi quod deinde reponunt
Nec tam prata iuvat riguus nec semina succus
Nec nemus umbrosum volucres, nec flumina pisces
Butyrum ut decorat mensas, nostrasque culinas.
Adde favos liquidi caelestia munera, mellis
Atque apium dulci distentas nectare cellas
Vere quod ex cityso sugunt et flore salicti
Frigore dum pulso saltus, silvasque peragrant
Purpureosque petunt hortos, placidoque susurro
Iam quando niveae praestantia vellera lanae
Ipse gregi primum soleas auferre bidentum,
Ut gravis aere manus tumeat, tu Bassare nosti
Utitur hac gestatque simul cum divite pauper.
Frigus enim pulsat, corpusque tuetur ab aestu.
Denique quis posset paruos sua pignora natos
Bassare sustentare cibis, et pellere frigus
Nostra quod in saeva constringit tempora bruma:
Si tibi non Maii tempus sua dona ministret?
Cetera ne referam, fundit quae commoda Phoebus
Cum medium Maio caeli procedit ad axem.
Non mihi butyro, lacti, lanaeve bidentum
Arborei foetus conferri posse videntur.
Quin etiam quoscumque parit Vindemia fructus
Proventuque onerat cellas quocumque bonorum.
Praesidii vernantis in his est indiga Maii.
Tum terrae in gremium fecundis imbribus aether
Descendit, profertque suo Sol cuncta calore,
Hinc tenero lacrimas fundit de palmite vitis
Et virides laeto turgent in palmite gemmae:
Pampinus et denso vites obvelat amictu:
Ne calor exiguas comburat feruidus uvas.
Aut saevi noceant magnis Aquilonibus imbres.
Tunc revirens teneris adolescit frondibus arbor
Vitalesque capit succos, et germina fundit.
Non minus ergo sibi tua Maius dona Lyaee
Poma nucesque, quibus felix exuberat annus
Vendicat, Autumnus quamvis haec iactitet usque.
Ut maiora vides, succis et pluribus aucta
Sponte sua foetu mittit quae divite tellus:
Cum sol crescentes decedens duplicat umbras
Quam cum prima novo collustrat lumine terras
Dispulsisque nitet surgens Aurora tenebris:
Quae tunc haud illo creverunt vespere solum
Sed praecedentis prius ipsis tempora lucis
Crescendi vires, atque incrementa dederunt.
Utque levi crates quas nunc de vimine texis
Non qua finieras, fecisti temporis hora.
Sed labor hic septem Soles pluresue requirit:
Sic neque prima tibi, quos profert, causa ciborum
Autumnus fuerit, sed summa potentia Maii.
Nam si non Maii exciperet clementia terras
Et dulcem succum teneris infunderet herbis
Cunctaque vivifico paritura calore foveret
Nulla tibi spectanda foret vindemia vini.
Usque adeo praestare nihil Maio sine posset.
Aere quin potius vario subitoque noceret.
Et magis illius nobis mutatio obesset,
Inconstans, varia vitiosi sideris aura.
Nam quaecumque prius crescentia laeta fuerunt
Viribus exhaustis graviter tunc omnia maerent
Arescunt vitio morientes aeris herbae,
Et sitiunt agri, frondes silvaeque comantes
Deponunt, tristis praebentes signa ruinae.
Quam varia ah premitur pastor tum mole laborum.
Quidquid agas, vis te violenti frigoris urit
Horrida et hirsutis dependet stiria barbis.
Tristius haud toto quidquam est pastoribus anno
Quam gravis Autumno varia inconstantia caeli
Nec pecudes viridi tum sustentantur in herba
Arida sed rigidi consumunt pabula foeni.
Sordibus haec maculata replent foenilia foedis.
Saepius hinc atro dilapsa cadavera tabo
Spemque gregemque simul noctem vitiare per unam.
Tum mordax Boreae frigus, ventique maligni
Heu pecus omne gravi quam tentant undique morte.
Foetida oves scabies vexat, turpisque podagra
Nec licet has fluvio tum submersare salubri
Immundus teneris sudor sed semper adhaeret
Faucibus, et porcos tussis quatit aspera obesos
Et vituli tristes sanie infuscantur acerba.
Et reddunt animas atro cum sanguine tauri.
Nostra etiam varii tum tentant corpora morbi,
Et mala corripiunt saevae contagia pestis,
Nonne meus pater ah, Autumni incanduit aestu.
Et dulces animas nuper cum matre reliquit?
Aere corrupto pestis cum lapsa trahebat
Ossa minutatim, fluido damnosa veneno.
Plura quid? Autumni quae sint incommoda foedi
Et pecudes, montesque feri, silvaeque loquuntur.
Non etenim recreat nostras tum lumine terras
Nec cum vectus equis Titan petit aethera, nectum
Praecipitem Oceani rubro lavit aequore currum
At grata est zephyris spirantibus omnibus aura,
Et capiunt vitae vegetas animantia vires
Hinc tibi fronde nemus, variis hinc floribus horti,
Hinc plaudet palmes gemmis, hinc campus aristis.
Hinc magis in pratis pecudes saturantur opacis.
Pluribus hinc nostras ditescunt foetibus aedes.
Omnia et haec propria praestat virtute, nec ullum
Subsidium Autumni , Maii vis magna requirit.
Aspera quantum igitur cedunt dumeta rosetis
Et violae spinis quantum Paliurus acutis:
Tantum care tuus largitur Bassare Maio
Viribus ab illo sumptis Autumnus amoeno.
BAS: Vere licet primo surgant in palmite gemmae
Et foliis arbor, pubescat vinea botris.
Attamen Autumno molescunt vitibus uvae
Et fructus arbor maturis fetibus edit.
Ergo vides etiam Autumno superesse vigorem
Omnia quo ad certam veniunt nascentia metam.
Iuppiter has leges, aeternaque foedera cunctis
Imposuit rebus cuique ut sua numina inessent.
COR: Non minus interea vires aliunde receptas
Maiores reputes, quam quas tibi tempora praestant
Autumni semper rapidis horrentia ventis.
Cuncta quod in Maio vitalem mense vigorem
Accipiant, sua tum veniant quoque semina rebus.
BAS: Nescio quid dicas, ac si non foedere certo
Omnia iunxisset moderator tempora mundi.
Haec ut ad exortum facerent, illa ultima ferrent
Effecta, ut totum victus superesset in annum .
COR: Posteriora tamen primis sunt ultima factis.
DAM: Parcite pastores, non sunt pastoria, quae nunc
Profertis, tetricam sed verba decentia barbam.
Non potero pastor talem cognoscere litem
Quae magis arbitrio est gravium dirimenda sophorum
Sit satis en Corydon, mihi nam tua causa probatur,
Hanc habeas capitis redimentem tempora laurum.
Ut frons arboribus decori est, ut gramina campis,
Ut flores hortis, segetes ut pinguibus aruis,
Sic decus est reliquis placidum ver partibus anni.