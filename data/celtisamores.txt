SIdera quae nostrae fuerit natalia vitae
Candide pignuti carmine nosse cupis
Accipe. per latias vates doctissimus oras
Lucanae gentis gloria magna tuae
Nox erat et februae submerso sole calendae
Transierant mensis februa maesta colens
Candidus inflexa phoebus tunc stabat in urna
Proxima cui nitidae stella serena lyrae
Cumque sagittiferi surgebant sidera signi
Horaque post medium tertia noctis erat
Tunc mea me genitrix reserata effudit ab aluo
Et dederat vitae stamina prima meae
Illa nocte lyram nemo conspexit olympo
Phoebus enim roseis hanc sibi iunxit equis
Plectraque pulsabat toto resonantia caelo
Et dixit: phoebo nascere quisquis eris
Ipse meam citharam plectro gestabis eburno
Lesboaque canes carmina blanda chely
Seu te germano contingat cardine nasci
Sive Italo: Gallo: Sarmaticove polo
Nam mea sunt toti communia numina mundo
Sim licet arctois languidior radiis
Dixit et assensit Capricorni frigidus astro
Saturnus: totiens qui mihi damna tulit
Marsque sub aestivo micuit tunc forte leone
Et medium caeli cum Iove virgo tulit
Lunaque fraterno capiens iam lumen ab ore
Cornua cum capri cornibus implicuit
Quaque mihi nato volucris sub parte refulsit.
Haec eadem coepto pars orientis erat
Principium maiis fuerat tunc forte calendis
Concepit nostrum dum pia mater onus
Mater centenos quae quasi impleverat annos
Et vidit quartam stirpe sua sobolem
Mercuriusque suo iunxit vaga lumina phoebo
Lusit et ad citharam verba canora suam
Iamque venus stabat: vervecis sidera lustrans
Deridens tremuli frigida membra senis
Quam pater in quarta dum vidit adesse figura
Increpat: et contra talia voce refert
Saeva venus nostro quam de genitore creavi
Eius ut inieci secta verenda mari
Cur mea derides venerandae membra senectae
Et falcem qua cum cuncta sub orbe meto:
Ipse ego iam tecum qui inimico lumine voluor
Et male concordi foedere semper ago:
Efficiam: quicumque sub hac vitam accipit hora:
Sentiat immites semper amore deos.
Dixit. et auratae veneris fera spicula fregit
Plumbea. sed tarda iussit abire mora.
Inde mihi facilem nulla est quae femina mentem
Praebeat: et stabilem servet amore fidem
Testis sarmaticis Hasilina est nata sub oris
Elsula danubio quaeque creata vago
Ursula Romanis et quae vaga gloria ripis
Adque codoneum Barbara nota sinum
Atque aliae multae quas fido pectore amavi
Quis mea deceptus munera saepe dedi
Munera quae cunctas retinent in amore puellas
Et validas vires semper amoris habent

QUid mea festivis impellis pectora verbis
Fontibus Aonidum tingere labra monens
Non ego iam Phoebo rapior nec Appollinis ira
Et mihi pierium displicet omne nemus
Seu mea Saturnus gelidus modo plectra moratur
Et vetat ut solitis non trahar ipse lyris
Aut toruum meditor trepido certamine martem
Qui modo Sarmaticos cogit in arma viros
Ut pellant scyticas tanais trans flumina gentes
Sarmatico quae iam margine plaustra locant
Atque hinc germanas cupiunt invadere terras
Utque olim Codanum sic modo adire volunt
Seu mihi iam blandum venus inspiravit amorem
Et iubet ut flammas prosequar ipse meas
Quicquid id est: Phoebo non sint sua carmina. nobis
Iam placeat nitidis Hasa puella comis
Quae sibi me tanto nuper devinxit amore
Dum me deliciis foverat illa suis
Ut nunc post habeam cunctos in amore sodales
Segnior ad castas factus amicitias
Displiceant quemuis mihi saepe in amore dolores
Ipseque sim morbi causa pudenda mei
Et quemuis ratio crebro mihi vellicet aurem
Saepeque praeceptis me monet illa suis
Scilicet: ut nocuas abigam de pectore flammas
Ne sim rumigero fabula vana foro
Sed feror in praeceps nulla medicabilis arte
Nec me consiliis quisque levare potest
Non Plato. non Socrates: latiae nec turba sophiae
Nec dea quae summo vertice nata Iovis
Sic me saevus amor rapit: et scelerata Libido
Ceu cupit hydropicas turgidus aeger aquas
Utque magis vetita sitiens exaestuat unda
Et reparat morbi semina lata sui
Sic me blandus amor graviori vulnere carpit
Dum vetor a vitio pectoris ipse meo
Illorum mores fugio simplex in amore
Qui dum semper amant: semper amare negant
Ingenue fateor: tantos mihi mente calores
Pro quibus insolitam Celtis obibo necem
I nunc ingenuas suadens mihi visere musas
Occupat insanus dum mea corda furor

TEmpus erat pluvio dum phoebus surgit in austro
Phrixeaeque petit sidera blandus ovis
Iuppiter ad gremium sese cum virginis almum
Suscipit: ut prolem proferat illa novam
Et novus in verno pubescit tempore mundus
Et soluit tepidos humida terra sinus
Ut pariat flores roseis et lilia campis
Et tegat umbrosis frondea tecta comis
Iamque amor ad coitus properat: stimulatque cupido
Eiaculans tacitas sole calente faces
Ipse peregrinas cupiens tum visere terras
Regna malis avibus Celtis eoa peto
Exercet vacuos ubi crudus sarmata campos
Et male compositis incolit arua casis
Quaque suis vastis cum cornibus explicat undas
Vistula: teutonicis qui modo meta plagis
Ventum erat ad collem: quo regia tecta videntur
Et surgit muris croca superba suis
Vix mihi visa: vagum mox cingunt nubila solem
Flabraque de variis confremuere plagis
Eurus achimeniis vertisset flatibus orbem
Ni Caurus rapidis obuius isset equis
Frigidus hinc boreas: madidis notus hinc ruit alis
Et gravis effusis decidit imber aquis
Murmure quin etiam concussus inhorruit aether
Ruperat ut scissum Iuppiter igne polum
Mox querulae maestis volucres tacuere sub aruis.
Dum reboat gemitu silva: nemusque suo
Sed volat infausto feralis gutture coruus
Perque suas voces omnia dira canit
Et modo coversis mea tempora verberat alis
Ungue truci refugas collacerando genas
Ter stupefactus equus: submisit sessile tergum
Ungula constiterat terque quaterque solo
Excutiesque leves mea pendula membra per armos
Corripuit volucrem versus ab urbe fugam
Summe pater (merui tua si modo fulmina) dixi
Non mora sit: lapsum fulminis igne cremes
Vel face: quia tollat subitus mea corpora torrens
Ut sim Sarmatico piscibus esca salo
Qua scogus et stricto stat trendulus aequore mersus
Et stadus: et Codani scandia clara sinu
Gloria: fama: decus: virtus genialis: abire
Me patria: atque alias cogit adire plagas
Illo ego si merui pater o tua fulmina caeli
Iam mea sub stygias fac meet umbra lacus
Sed si leva tuis monuisti pectora flammis
Auspice te felix hoc mihi restet iter
Auspice te felix sit iter dum reppeto: saeva
Flamma repercussis ignibus ora ferit
Tunc iacuit longo sine sensu tempore corpus
Nullus et exangui visus in ore color
Ultimus ille dies clausisset tempora vati
Ni Phoebus solitam forte tulisset opem
Phoebe pater vatum: fuerat dixisse voluntas
Fac releves vatis tristia fata deus
Ipse sub eoas veniens tua numina terras
Clara canam: Aoniis te celebrando lyris
Audiit. et venit cinctus sacra tempora lauro
Concutiens nitidum terque quaterque caput
Surge ait. et priscum capiant tua membra vigorem
Ut patriae fines quatuor ipse canas
Turgidus eois quam claudit Vistula ab oris
Sed latus austrinum maximus Hister habet
Rhenus ab occiduis limes sed dicitur oris
Et boreae partem gens Codonea tenet
Hinc quicquid mediis Germania continet oris
Carmine Phoebeo nota sub orbe dabis
Sed patiens varias tolerabis Celtis aerumnas
Orbe decennalis dum peregrinus eris
Magna venit nulli sine magno fama labore
Et vaga sudorem gloria semper habet
Dixit. et aurivagis fugiens secat aera pennis
Aonidumque simul concomitata cohors
Multa ferens animo trepidus proficiscor in urbem
Captus luminibus mox Hasilina tuis
Et iacet obductum multa caligine pectus
Exercet vires mens neque caeca suas
Et nisi te toto complexam pectore versat
Semper et ante oculos stat tua forma meos
Qualiter umbrosis exercent guttura siluis
Iam volucres verno: et sideris igne calent
Concutiuntque vagas sperata ob gaudia pennas
Et sua respondent oribus ora simul
Sic mea feruenti vocitant te carmina plectro
Ut fruar amplexu blanda puella tuo
Aspice consumptas o femina cruda medullas
Et resoluta tuis ignibus ossa vide
Aspice quia fessos prope linquat spiritus artus
Teque suae causam praedicat esse necis
En semel obliquum lustravit cynthius orbem
Duodeciesque tulit cornua plena soror
Ex quo dura meas tenuisti tempore curas
Igneque non facili mollia corda coquis
Seu videant Phoebum terre: vel opaca trahantur
Tempora: non requies nec modus ullus adest
Vel mihi fatales neverunt fila sorores
Talia quae cogant me sub amore mori
Noxius aut semper mea corda e)/rwnosos habebit
Quem morbum stellae forte dedere meae

QUae venit in claram tibi segnis epistola dextram
Scripta fuit tristi qua patet ore specus
Salque tenebrosis excisum in saxa cavernis
Sarmaticos multo ditat in aere duces
Hic ego iocundis habito privatus amicis
Et mihi quae vita carior Hasa manet
Hanc mihi blandiloquo salvam si dixeris ore
Ipse mihi fidus semper amicus eris
Ceu nos nativus conciliasset amor
Sed facile est nostri causas tibi scribere amoris
Cur teneat tantus pectora bina favor
Seu libuit medias duxissem gaudia noctes
Non lentus fueras care vilisce comes
Voluere seu doctos placuit vel noscere vates
Non paruos stimulos tu mihi saepe dabas
Quam pulchrum est claros (dixisti) voluere libros
Et vitam studiis instituisse bonis
Tu divinorum cognoscis carmina vatum
Et quae nobilibus digna legenda viris
Comis: et urbanus: prudensque in singula verba
Nec segnis gratos ore movere iocos
Saepe struis largis epulis convivia doctis
Saepius exornas muneribusque tuis
Integra nec taceam vel apertae pectora frontis
Sed nunc praeteram plures in Carmine dotes
Quas dederat virtus ingeniumque tibi
Candidus interpres Hasilinae saepe fuisti
Germanam linguam sprevit ut illa meam
Tunc ego condidici te praeceptore puellae
Sarmaticae linguae barbare verba loqui
Sed magis illa rudem potuit mihi flectere linguam
Iunxerat ut labris basia blanda meis
Ludebantque simul lascivo murmure fauces
Et mea pugnabant oribus ora suis
Utque monet Naso pyladem qui curet horestem
Querere: te nobis sic Venus alma dedit
Principium nostri fuerant haec noscis amoris
Pluraque non humili iam referenda pede
Sed veniet tempus: quo teque tuosque parentes
Laudibus emerito iussus in astra feram
At nunc cum fausto currant tua fata tenore
Et faveant votis numina cuncta tuis
Hinc ut te monui da nostrae verba puellae
Nocte dieque feras me suus ignis edat

Mihi magnarum curarum Hasilina levamen
O mihi quae flammas tollere sola potes
Sola mihi placido commutas tempora vultu
Luctifica: et mentis nubila quaeque fugas
Ecce iterum in mea membra ruit blandissimus hostis
Et premit assueto subdita colla iugo
Fluctuat in variis iterum mens aegra procellis
Praecipitemque parat mergere saevus amor
Qualiter incertam fragili cum cortice cymbam
Ventus agit: tumidis tollitur illa vadis
Et rapitur quo flabra vocant furientibus undis
Et tandem refluis naufraga fertur aquis
Pallidus ipse sedet mortis formidine nauta
Et movet attonitas in sua fata manus
Sic dubio suspensa metu: mea pectora flammis
Exagitas: animam discruciando levem
Quam melius fuerat patriis latuisse sub agris
Et vitem palo consociasse suo
Quam tot sollicitos vitae tolerasse dolores
Et semper dominum mentis habere ferum
Saepius exosus vitales corporis auras
Corripui ferrum te fugiente manu
Et pressisse volens in saucia pectora: tandem
Curarum finis mors ut acerba foret
Saepe calens flammis animam exstinxisse sub undis
Mens erat: aut laqueo plectere triste caput
Optavi totiens rapido me turbine ferri
Quo nitidum Phoebus ducit ab orbe diem
Ah quotiens dixi rutilo dum Iuppiter orbem
Fulmine concuteret me pater alme petas
Nostraque de gravibus soluentur pectora curis
Linquere quae mentem nocte dieque negant
Vel me constituas gelidis sub cardine caeli
O dea: quae tanti vulneris auctor eras
Ut mihi feruentes exstinguat pectoris aestus
Frigida nimbosi menalis versa poli
Sed video nullo flectuntur carmine divi
Ipse mihi inveniam per mea fata necem
Est mons aethereum pulsans cum vertice caelum
Qui iuga cum scopulis aspera durus habet
Huius hyperboreos dorsum cosurgit in axes
Brachia typheis continuata iugis
Gentibus hunc medium posuit natura duabus
Sarmaticos inter: pannoniosque duces
Sarmata de prisco carpathum nomine dicit
Hunc pergo infirmo tristis adire gradu
Ut mea ab aerio demittam pectora saxo
Pectora luminibus non bene capta tuis
Et posuit maesti titulum mea musa sepulchri
Musa canens laceris in mea fata comis
Hic iacet extinctus per saxa rigentia Celtis
Saxea dum fuerat saeva puella sibi
Carmina quam Phoebi poterant nec longa movere
Obsequia: ut noster mutuus esset amor
Quam bene nunc nostrum primum es experta calorem
Cum pretium mortis saeva puella vides

IAne canens gelidis repetebam saepe sub antris
Cur nullo nobis tempore scripta dares
Forte tuum reris vatem mersum esse profundo
Pandit ubi tristes sarmatis ora specus
Multaque de umbrosis ceduntur saxa cavernis
Quae niveum tribuunt igne soluta salem
Vel saltem poteras paucis mandasse: valeto
Celtis: et infernas i rediture domos
Sed redii superas dextro Iove vivus ad auras
Lustravi et stygii tristia regna canis
Alcide ut similem dicar subiisse laborem
Et socia Theseu qui rapis arma manu
Illaque iam rigido volui tibi scribere versu
Quo noster solidum pignus haberet amor.
Est specus immensis pandens cum faucibus ora
Suppositumque vident lumina nulla solum
Sed face candenti distantia longa notatur
Fax ubi inexhausta luce fatiscit humo
Ora specus circum latissima machina surgit
Qua rota cum rapidis turbine versat equis
Robora transpositum per multa volumina funem
Plectuntur: curuo pondera dente trahens
Lubricus hic caecum mortales mittit in antrum
Aereum praebens inrequietus iter
Huic ego sum tremulus toto cum corpore vinctus
Ut fueram tristes ausus inire domos
Quas neque lucifluus conlustrat lumine PHoebus
Nec radiis penetrat lucida fratre soror
Cum Iove multiproco fugit hic Cyllenius ales
His neque sub specubus Mars violente rubes
Nec veneris flammae rutilant hoc orbe remoto
Falciferique senis lurida stella latet
Plaustra nec undivagis ibi monstrant aequora nautis
Illa nec arctophylax regna sepulta videt
Sed volitant caeco tenebrosa ibi sidera mundo
Sidera quae nullum sunt paritura diem
O mihi quam magno trepidabant corda pavore
Pendula lictores dum ea membra ligant
Et mea tartarea condunt ubi corpora veste
Nullus erat toto vivus in ore color
Dumque inter vitam medius mortemque volarem
Daedalii timui fata subire fabri
Et mea signassent fatalem nomina terram
Celtica quae fuerat Iane canenda tibi
Sed modo cum superas rediissem sospes in auras
Oblectat tales saepe subisse specus
Quippe ea quae vidi statui mortalibus olim
Pandere: quot poenas tartarus ater habet
Interea rigidum depone a fronte Catonem
Et somno curas: tristia pelle mero
Decipimur votis: et tempore fallimur: et mors
Deridet curas: anxia vita nihil
Saepe mihi laudes Hasilinae corpus et artus
Haec praeter: placeat fac rogo Iane nihil

ESt locus instructo qui clauditur undique muro
Statque in convexo pendulus orbe lapis
Illius angusta laxatur ianua rima
Et fissum tenui poste foramen hiat
Quo meus altus amor vaga lumina pascere suevit
Dum visu curas posse levare putat
Sed ferit occultis gravior me flamma sagittis
Et crescunt tacitis vulnera caeca notis
Voce: pede: et gestu cum das mihi candida signa
Et simulas vultu spemque metumque tuo
Quis me blanda moves: refugis tamen impia motum
Femina tantaleis assimilanda cibis
Perfida nunc spondes communia gaudia: pactis
Constans: euboicis ut solet unda vadis
Quale solet vernus dubium producere solem
Qui nunc aestivat nubibus hinc hiemat
Sic varium gestat non constans femina pectus
Quod petiit spernit. quod cupiebat odit
Nusquam cura potest gravior mortalibus addi
Quam dubiam longa spem tenuisse mora
Oscula rapta locas modo: sed tenet altera cura
Pectus. et in tacitis conseris ora dolis
Nunc mihi furtivos ceu fido pandis amores
Et tecum quotiens ille vel ille refers
Et cupis arcanum furtis me adhibere ministrum
Ut magis indoleam te quod adulter habet
Quodque alius nostrae laetus foveatur amore
Dum tenet in votis te mea vita suis
Vidi ego perlongum quae egisti turpiter annum
Plura: mihi tacita sed reticenda fide
Nullus femineo iuvenis detrectet honori
Nec trahat in cunctas quod facit una scelus
Multarum casto sic mox potietur amore
Dulcia dum tacitus furta silere potest
Sed mea crudelis simplicia pectora fallis
Noscis: decipitur quam facile omnis amans
Parce precor fesso: miserere fatentis amorem
Quod tacuisse tibi cautius Hasa foret
Illud enim doctas tribuit mulieribus artes
Audacesque sui criminis esse facit
Dum sibi persuadent ignosci cuncta ob amorem
Atque fidem verbis semper habere suis
Sit satis exactum mentem excruciasse per annum
Officiique mei iam meminisse velis
Sed rigidam nostris nequicquam flecto periclis
Asperior scopulis quos ferit unda maris
Horrida per gelidas experta est mitior alpes
Femina montivagas concomitata feras
Sed tibi cognatae sunt frigida pectora terrae
Quae gelido semper cana sub axe riget
Quamque anguis geminas tractu diffusus ad arctos
Despicit: occiduas non subiturus aquas
Quaque solet paruo privari lumine Phoebus
Lucida dum roseos Cynthia condit equos
Nec tibi lascivi sunt cognita sidera Tauri
Nec tua terra rigens sidus amoris alit
Barbara contingit viduae sed Amazonis oras
Admittens nullos horrida terra viros
Sed tamen haec aetas tua dulcia gaudia novit
Gaudia quae noti saepe dedere viri
Impia dic tandem cur nil ingrata rependis?
Quod dederas multis cur mihi saeva negas?
En mea iam subitos emittunt lumina fletus
Udaque cum largis imbribus ora rigant
Qualiter in verno Phoebus dum lucidus orbe
Aestuat: et niveas exprimit ardor aquas
Tunc iuga Carpathi ferventi sole liquantur
Et citus in tumidis vistula fertur aquis
Sic tua flamma premens animum cum corpore solvit
Duraque permulcet pectora blandus amor
Sed sociam nostris te non geris improba flammis
Nec penetrat pectus nostra sagitta tuum
Cumque haec sollicita tractassem pectore cura
Haec mihi de clario sunt data verba deo
Fac caveas oro docta a meretrice ligari
Submittive suo colla procera iugo
Nam te transformet mihi crede in mille figuras
Ut mea circeis nata solebat aquis
Cumque tibi exhaustae tenero sunt corpore vires
Nullaque luxuriae des alimenta suae
Ridebit miserum mollique explodet ab antro
Accipietque tuas ditior aere vices

Cunctas Hasilina super formosa puellas
Sarmatiae gelidis quas clausit vistula ripis
Et quas undosus variis erroribus hister
Irrigat: Hercynio nec talem Alemania saltu
Nutrit in arctoas extendens brachia terras
Pulchrior Hesperiis Rheni et praelata puellis
Forma colorque viget niveae dum vincula plantae
Exerit aethereas nymphas cum gressibus aequas
Purpureis suffusa genis tua lactea splendet
Exhilarans facies: tua singula membra decore
Extulit. et cunctos natura adverterat artus
Nigra superciliis: frons libera: candida cervix
Sidereique oculi modicoque tumentia labra
Flammea quaeque favos superant et hymettia mella
Quid genus enumerem: teretes dum corporis artus
Semine divino testentur et ora creatam
Inferior non ipsa deae cui munera fulua
Obtulit in phrygiis iuvenis notissimus aruis
Te riguis nuper qualem conspeximus ortis
Dum liquidis soliis tua corpora pulchra lavares
Candida formosae superabas membra dianae
Et charites calcant niveis quae gramina plantis
Nostra feras facili nunc carmina poscimus aure
Diva: tibi tacitas iam depromentia curas
Atque animum aeterno cupidum tibi tempore iungi
Candida suscipias discasque assuescere votis
Iam non dura meis tollam super aethera nomen
Carminibus generosa tuum: nec Sarmata tantum
Cognoscet : varias veniet tua fama per oras
Et sua qua prono demittit vertice Phoebus
Lumina: per Scythicos et qua coit unda rigores
Non ego consueto mortalibus uror amore
Tecum et in internas desaevit flamma medullas
Visceribus congesta meis: ceu turbidus ignis
Dum furit et flabris longe impellentibus Euri
Corripit aestivos stipulis crepitantibus agros
Et vagus aethereum fumus subducit olympum
Haud aliter furibundus amor mea concremat igne
Pectora: nec possum validas exstinguere flammas
Vel sua cum Phoebus infundit lumina terris
Frigida vel gelidus dum versat plaustra Bootes
Dum subit illa mihi facies cum fronte serena
Insidet urbanus blandis cui semper ocellis
Risus: et occultas inspirans gratia flammas
Dum coma cum niveis in toto corpore membris
Albentesque manus et bracchia mollia menti
Inciderint: mens aegra gemit: suspiria longa
Pectore fessa trahens. lingua interruptaque verba
Cogitur aegra loqui: gelidaeque simillima morti
Pallida membra cadunt solitas perdentia vires
Saepius illa tamen vidisti immitior omni
Saetigero: et rabidis quae caspia litora oberrant
Tigribus: aut furiens quae concutit unda natantes
Murmure fluctifrago scopulos symplegados arcte
Sed mihi iam toto spirans sub pectore diva
Redde vices: et dura meae modo tempora vitae
Commuta: et saevas abigas de pectore flammas
Respondens tantis mulier saevissima curis
Ni facias: effundam animam furibundus amore
Vitaque districto fugiet de corpore ferro
Impia funesto tandem inscribere sepulchro
Dum mea cum tali signentur carmine saxa
Hic iacet infausto nuper correptus amore
Celtis: et insoliti causa est Hasilina sepulchri

PRima meae fueras Hasilina o causa doloris
Florem libatae virginitatis habens
Cum mihi iam dederant natalia sidera quinque
Lustra: per Hibernum continuata diem
Phoebus febriles ubi fecit in orbe calendas
Lumina purpureus sub Ganymede regens
Impia sed nostros nunc aspernaris amores
Meque tuis flammis saeva perire sinis
Qualiter Herculeos olim consumpserat artus
Stragula: quae nessi tincta cruore fuit
Et quali verat Daphnes correptus amore
Phoebus: ut aeternas iussit habere comas
Sic nos affligis tacitum aspernata calorem
Dum fugis: et sacros deligis ipsa viros
Nulla magis mollit medicina in amore dolores
Quam dum tangendi copia multa data est
Nam veluti gelida feruor depellitur unda
Dum geminos fratres lucidus orbis habet
Sic in amore suum natura ubi dispulit aestum
Tristitia gaudet mens relevata sua
Quod mihi saeva negas duroque affligis amore
Exstinctum vitio quem queror ipse meo
Saeva meos teneros nimium dum despicis annos
Membraque adhuc veneris non bene firma iocis
Nam veluti martem delectant fortia membra
Aetatem mediam sic Venus ipsa probat
Quodque mihi totiens pudor et timor obstitit olim
Primitias veneris quando daturus eram
Tertia non meritae confingis crimina culpae
Dum mage me libris quam tibi adesse canis
Utque solent doctas mulieres spernere musas
Et tenet invisos quaeque puella libros
Qui mos barbaricis nostris solet esse puellis
Sic tu fastidis femina cruda libros
At non talis erat famosi Lesbia vatis
Limabat versus quae sibi docta suos
Et non talis erat Nasonis pulchra corinna
Nomine non vero quae sibi dicta fuit
Atque aliae multae generosa mente puellae
Ingenium doctis quae tribuere viris
His similem inveniam: totoque vagabor in orbe
Qua patet Almanis maxima terra viris
Interdum fateor studiosis altera cura est
Et Pallas Veneris spurcida castra fugit.
Altaque stelligeri conscendit sidera caeli
Et comitem summi se cupit esse Iovis
Inde celer nitidis delabitur aethere pennis
Hospita terrenis dum cupit esse iocis
Nec semper spurca sua membra libidine foedat
Corpora: putrifico commaculanda luto
Maximus in nostris non semper Iuppiter oris
Sic fuit: in caelum sed redit ipse suum
Cumque illum coepit terrae stimulare voluptas
Et veneris blandum vellet inire sinum
Induerat Taurum volucrem variasque figuras
Deliciasque suas veste retectus habet
Sic nobis caelo terraque marique vagatis
Candida praebebit saepe puella iocos
Ingeniumque levet: stimuletque in carmina mentem
Quae pia posteritas laudet: honoret: amet
Si tamen ignota dabitur lusisse figura
Et repetat caelum mens generosa suum
Utque animum et corpus nexus coniungit amicus
Castra voluptatis sic utriusque placent
Castra placent veneris: sed plus mihi Palladis artes
Virtutis plus haec: illa pudoris habent
Utque scias tandem quae sint mea vota in amore
Hoc tibi iam paruum distichon Hasa dabit
Non volo quod saties: sed sis mihi rara voluptas
Ingenii vires sic mihi dura moves

QUi quondam Herculeo superasti robore cunctos
Et cui non genuit sarmatis ora parem
Fortis in aduersum torsisti viribus hastam
Vidimus arboreo stipite maior erat
Omnis in occursum veniens prostratus: at ipse
Solus ab immoto non cadis acer equo
Hinc timet intrepidas iuvenis descendere arenas
Dum timet invictam tota palaestra manum
Et vaga per totum currunt tua nomina mundum
Germanis: Gallis: Pannoniisque timor
Quondam inter proceres fueras spectabilis heros
Et stupuit tantum densa corona virum
Nunc tepet et pigro nulla est in corpore virtus
Et vaga quae fuerat: garrula fama tacet
Excussusque iaces sternaci fusus Hasella
Qua cadis occurrens terque quaterque die
Illa sedens blandis mulcet tua pectora verbis
Docta premens stolido colla superba iugo
Et modo suspirans tacitis connivet ocellis
Et locat ad nutus singula verba tuos
Oscula blanda rapis: niveoque in pectore turgens
Comprimitur manibus plumea mamma tuis
Saepe timet veniat cum das sibi basia coniunx
Praedicat aduentum praescia saepe suum
Et modo rixatur: modo per sua numina poscit
Ut sibi des pacem pulchra labella petens
Auertitque suos vultus inimica: proteruum
Te iuvenem accusans: cuncta licenter agens
Callida sic tecum meretricis acumina tentat
Nec cadat ex laqueis praeda opulenta suis
Hastatum iuvenem te claudunt fulcra mariti
Lustrat ubi totum Cynthia zodiacon
Tempus erit vacuas dum sentit avara crumenas
Tangere Svphorium vix sinet illa suum

VErum est? aut veteres finxerunt talia vates?
Unicus an plures spiritus orbe meet?
Impellatque suum corpus: quo intentio fertur?
Ceu volat e manibus iussus abire lapis
An virtus animis tanta est: ut corpora amantum
Se poterint certis scire futura locis?
Et mutare suas formas virtute polorum
Unde queat magicis artibus esse locus?
Ut capro volet ille sacro: ceu Lucius olim
Carmine circeo factus asellus erat
Et velut in somno solitus consurgere tecta
Lustrat: et intrepidus pendula membra trahit
Corpore sopitos quos spiritus excitat artus
Hosque sui affectus esse iubet comites
Sic amor: affectus superat qui pectoris omnes
Virtute an moveat corpora nostra sua?
Hinc oculus (mentis qui nuntius: atque fenestra est)
Invidiae signum saepe et amoris habet
Nam fertur radiis ocularibus esse potestas
Dum solo visu femina saepe necat
Atque lupus mediis fuerit si visus in aruis
Mox spectatori guttura rauca facit
Sic Hasilina suis mihi dum conivet ocellis
Perpetuis radiis pectora nostra ferit
Aut veluti radios dum lucida sidera iactant
Sic virtute sua pectora nostra movet
Ut cum Saturnus sua lumina protulit orbi
Tristia cum maestis tempora maesta facit
Iuppiter: et Mavors: sic et Cyllenius ignis
Phoebus: et extremo cardine Luna nitens
Quisque sibi certum tempus seruavit in orbe
Afficiens radiis cuncta sub orbe suis
Sic Veneris sidus: maior cui in orbe potestas
Influit imperio cuncta subire suo
Et veluti gemmas herbasque sub orbe creavit
Natura: et vires iussit habere suas
Quas ex cognati capiunt virtutibus astri
Et sua de radiis mira sigilla ferunt
Hinc adamas ferrum trahit: inviolabilis ictu
Ille tamen capri sanguine mollis erit
Sicque cutem teneram feruens Urtica perurit
Socraticamque tuli dira Cicuta necem
Sic radium sibi quisque suo concepit ab astro
Quo movet: et tacito membra vigore regit
Ceu quondam Marius cimbrum percussit ut ensem
Conderet: et vitam iussit habere suam
Romanos omnes sic terruit alta Catonis
Frons: maiestatis signa verenda gerens
Nam res quaeque suum radium sortita per orbem est
Sidera dum caeli cuncta sub orbe movent
Praecipuo humanos animus qui continet artus
Excellit radiis cuncta animata suis
Nam sua cognatis oriuntur semina stellis
Fertur et aethereis proximus esse deis
Hinc etiam voces: et verba ligantque: levatque
Mobilibus labiis verba ubi sacra cadunt
Haec ego ubi tacito repetissem forte cubili
Et querulis elegis charta notata fuit
Et mihi sic totos Hasilina invaserat artus
Ut petiisse meam sit mihi visa domum
Surgo celer praesensa volens perquirere vates
Et stetit ante fores Hasa puella meos
Praesensique suum radium quo me feriebat
Affectusve meus fecit ut illa venit
Quicquid erat: postquam pressit sua basia: dixit
Altera quae restant gaudia nocte dabo

VEl syrtis: vel scylla vorax: aut dira charybdis
Vel genitam furiens exspuit unda maris
Aut tibi virgatae per Caspia littora Tigres
Praebuit aut crudum saeva Leaena latus
Vel te Carpathus: Suevus vel Caucasus horrens
Aspera vel Tauri te genuere iuga
Dura peregrinum dum dedignaris amantem
Et sequeris Martis qui gerit arma trucis
Sed caveas moneo: ne dum comprensa: catenis
Vulcanus solidis te liget Hasa suis
Et Phoebus toto spargat tua crimina mundo
Et fias cunctis fabula foeda plagis
Nec minor est Phoebi cultor quam Martis amator
Hic quamvis Venerem: Pallada Phoebus amet
Septimus a primo qui dicitur angulus orbis
Prospera ni (fallor) sidera nostra refert
Fervidus Haemonio iuvenis mihi surgit in arcu
Et medium caeli cum Iove virgo regit
Quin et suscipiens Phoebum Cyllenius ignis
Ingenium vires iussit habere suas
Nec dea cunctipotens aversa fronte resedit
Cum numero partem per mea signa suam
Et mihi praeteritos animus si computet annos
Complevi quintam nuper olympiaden
Maximus ai)mulios Romani nominis heres
Hoc anno et fausto. sidere natus erat
Nostra quaterdenis sed praevenit hora diebus
Astra quibus vitam coeperat ipse suam
Et mihi persuasum dignam esse in corpore formam
Et quia non segnis servus amoris eram
Adde genus longo proavorum stemmate clarum
Moenus ubi gelidis cornua flectit aquis
Hic ubi Francorum urbs illustri valle levatur
Deque e)rebou graeco nomine dicta polis
Fama est dum Grai petiissent gallica rura
Inde per Hercynios saltus: vallesque patentes
Struxisse his placidis moenia Graia locis
Cumque atras diti litarent more bidentes
Et druides templis instituere sacris
Hinc a dite dabant urbi sua nomina graeca
Graecorum linguam gensque hodierna tenet
Nam faciunt lingua graecorum sacra quotannis
Et templum Argolicis personat omne modis
Ante gradus cuius veterum simulacra deorum
Palladis et Martis signa vetusta manent
Graecorumque gerunt priscas in corpore vestes
Cum patribus matres et iuvenilis honos
Quas partim refluo mutavit tempore caelum
Et partim luxus: vel peregrinus amor
Nemo hinc miretur Graio me sanguine cretum
E(llhnika ad patriam iam retulisse meam
Elyseos credas campos: et amoena piorum
Hic loca: quae cererem vinaque blanda creant
Intonsique greges passim per prata vagantur
Et nemora alituum vocibus alta sonant
Hic me non lento Phoebus dilexit amore
Hic dedit et resonis plectra movere iugis
O ego te patrias si possem ferre sub oras
Ditior Arctoo nulla puella solo
Ergo quid infaustum nostrum interrumpit amorem?
Et causam poteris quam mihi saeva dare?
Per tua sub rigidis gentilia numina terris
Et vultus charae quos genitricis habes
Perque patrem sobolemque tuam quae clara futura est
Et flammas: causae quae mihi mortis erunt
Perque precor tandem languentia pectora amantum
Mitior in nostras sis Hasilina preces.
Et reddas priscum mihi conciliata favorem
Dignerisque tuo me fugibunda toro
Aut ego iam lacrimas longo maceratus amore)
Accumulo extremas: in tua fata canens
Difficilis nostris nec inexorabilis esto
Carminibus: rigidas sueta movere feras
Quod si dura tuum forte inconsulta tenorem
Seruabis: tetricus iam tua furta canam
Et mea iam totum spirant praecordia Phoebum
Et mea iam Bromius pectora totus agit
Ut dete totum spargantur carmina in orbem
Carmina: quae votis displicitura tuis
I nunc: et tumido suspendas carmina naso
Notior arctoo perfida facta polo
Ante tamen Siculum linquet fera scylla pelorum
Et sistet bibulas naufraga syrtis aquas
Ante coit libycis vertex latialis arenis
Et freta spumosis destituentur aquis
Ante vagus rapido miscetur Vistula moeno
Et Vidrus rigidas influet Albis aquas
Ante cadent refluum glacialia plaustra sub aequor
Quam tibi coniungat me recidivus amor
Sed post fata manet tenui si sensus in umbra
Persequar: ad stygias te comitatus aquas
Seu subeunt animi deserto corpore stellas
Ipse petam occasum: dum tuus ortus erit
Vel mihi contingat rursus post fata renasci
Ipse iterum fraudes et tua furta canam
Interea rigidas iuvenes fugite oro puellas
Quas fovet eois Sarmatis ora plagis
Cantantesque meos post saecula longa dolores
Non pigeat nostris ingemuisse malis

CUr tua submisso gestas non lumina vultu?
Occupat et nitidas pallor utrasque genas?
Cur te iam rigidi titillant fronte capilli?
Garrula nec solito verba proterua iacis?
Conscia mens scelerum caeco te vulnere torquet
Et cruciant variis te tua furta modis
Qualia vel siculi memorant tormenta tyranni
Vel dirus poenas quas Rhadamanthus habet
Hasa tuum dixi foedabis crimine nomen
Obstrepet et factis garrula fama tuis
Dum tu legitimas totiens confundere taedas
Ausa: et lascivum prostituisse femur
Proxima nox tetro vidit tua crimina vultu
Isset ad invisos quando maritus agros
Hacque ego sum passus per tota frigora noctem
Rasus ubi nostras vir tenet inlecebras
Sed volumus tacitae veniam concedere culpae
Quandoquidem sacris flecteris Hasa viris
Criminibus nostris possunt qui avertere divos
Et fulmen rutili continuisse Iovis

QUo pudor? et probitas? veteris vestigia saecli?
Quo fugit aut virtus? venerandaque semper honestas?
Moribus antiquis non est aequabile nostrum
Aevum: et in aethereas iterum compellitur auras
Ire pudicitia: et fugit indignata tenebras
Nec sacer orbis amor (ceu quondam mutua curat
Pectora: concordi fugiens coniungere voto
Stupra: fames: strages: usuras: furta: rapinas
Et muliebre nefas patiuntur saecula nostra
Perfidia comitante dolos: et fraude maligna
Interiit contempta fides: dum subdola lingua
Numina sancta vocans: mendacia ficta colorat
Se dat huic sociam non lentam Hasilina ruinae
Atque aliae multae: quarum si nomina vellem
Commemorare modo: numerarem sidera demens
Aut quot carpathiae surgant aquilonibus undae
Quotve niger libycas convolverit auster arenas
Utque modo incipiam: repetamque ab origine causam
Saevit avaritia: velut insatiata charybdis
Et siculus (rapiens quodcumque inieceris) ignis
Vendiderit sanctum quotiens submissa pudorem
Inde petit saturas Sarrano murice vestes
Et quos de scythico venantur mure sabellos
Et gemmis tumidum digitis circumligat aurum
Inretire quibus solita est vel prendere amantes
Ambitione tumens ostentat singula membra
Docta locans stolidis venalia corpora moechis
Elata ceruice sedens: semperque videri
Laudarique volens: mulier dignissima laude
Iracunda movet furibundo ubi pectora motu
Tisiphonem videas rabidam vel in ore megaeram
Perfurere: et totos illi iniecisse colubros
Quaeque fuit semper multorum causa malorum
Incubuit iam tota suis Venus improba nervis
Factaque sub tacitis mulier notissima stupris
Atque utinam sua stupra forent plebeia: sed illis
Heu peccat scelerata viris quibus alta corona
Abrasit nudam sacrato vertice testam
Quosque iuvat miseris Mavortis vivere castris
Hos fovet: et sacris haerens amplexibus: illis
Militat: et castos moecha interrumpit amores
Nox erat et medio transmisit sidera caelo
Prona sub Herculeas mundo rapiente columnas
Versa et in eoos iam torsit plaustra bootes
Candidum in haemonio promittens sidere Phoebum
Corniculata cavum iam Cynthia protulit orbem
Et nondum solido spectabat lumine terras
Ipse ego tunc tota perpessus frigora nocte
Expecto tremulus promissae gaudia noctis
Cumque Hasilinae reserata est ianua nostrae
Mox mihi terrifico vultu occurrebat imago
Atra sub obscuris involuens membra cucullis
Iam lemures et noctivagis simulacra figuris
Taetra vel infernas mutatis sedibus umbras
Sorte parentali vigilans errare putabam
Intremui: torsique genas et ab auribus actae
Surrexere comae: geminus stupor alligat artus
Ut redit ingenuus vigor et pavefacta reliquit
Membra timor: veri retinent praecordia sensus
Vota dabam superis: hecatesque ante ora triformis
Numina sancta voco: memori sub pectore volvens
Arcanas quondam mihi quas doctissimus orbe et
Omnipotens varias tribuit necromanticus artes
Hic potuit magico divertere flumina cursu
Sideraque: et duras animis immittere curas
Sanaque tabificis affecit corpora morbis
Et rapidos ventos armans in proelia fulmen
Cum tonitru iaculatus erat: tenebrisque fugatum
Expulit orbe diem: vitae et statione solutas
Carmine pallentes animas revocabat ab orco
Sanaque consumptis animaverat ossa medullis
Dixerat ille mihi: condas haec pectore verba:
Nocte quibus stygios errantes sistere manes
Colloquioque frui poteris: mirabile dictu
Cum sua in humanas laxabunt ora loquelas
Occultasque tibi pandem miro ordine causas
Quae mare: quae terras: et sidera clara coercent
Utque orbi concretus amor durabit in aevum
Mentibus: aethereas dum seruant sidera leges
Diversisque modis deus imperiosus in orbe
Mollia sollicitis impugnat pectora curis
Mutua flamma premat: socialis et ardor amantes
Ignibus aeternis alios et nexibus arctis
Concilians: mirum spirans in corda favorem
Ast alios numquam sub mutua foedera mittit
Illa sed alterius deridet pectoris aestus
Exercens foedas venali corpore merces
Et fructu non mente levem compensat amorem
Talia non parua stimulabant pectora cura
Experiar similes aliquando ut carmine vires
Si modo quae fuerat mihi visa recurreret umbra
Septimus interea radiosus cynthius orbem
Ignifluis invectus equis a Tethyos undis
Extulit: et totiens tenebras induxerat orbi
Umbra redit: loca nota petit: librataque sensim
Fertur: uti liquido suspendens aere corpus
Mox ego stringo comas vittis: Maestamque tiaram
Induo praecingens furiali corpora lino
Et citus obliquam telluri inscribo figuram
Ense secans stricto: vivisque adolescere flammis
Verbenam iubeo: terque ante altaria circum
Intrepidus mucrone cano: dein quatuor oras
Terrarum caelique noto: qua Phoebus ab ortu
Surgit: et hesperias cubitum qua fertur in undas
Et septem gelidi lucent ubi nocte triones
Et qua devexus calidum polus excipit austrum
Deinde locum facibus stygiis et ture vaporo
Consecro: velato capite inclinatus ad aras
Iam magicis lustratus aquis: tum carmina diro
Tristia ab ore ruunt: mox magno impulsa tumultu
(Horresco referens) tellus per inane voracem
Immenso subducta sinu patefecit hiatum
Unde sepulcrales gemitus: maestique sonabant
Ploratus: ululante chao: dum murmure vasto
Conmugit tellus: quo celsus inhorruit aether
Quale solet scythicis boreas cum saevus ab oris
Irruit: et rapidis conatur fluctibus orbem
Vertere: silvifragis prosternens robora flabris
Carpatho obnobioque minans: ni frena retentet
Aeolus: evulso nutaret cardine mundus
Hunc dederat rupta tellus compage fragorem
Ut foedus densas infecerat halitus auras
Infernisque calet correptus ab ignibus aer
Sulpureoque latent iam tristia sidera fumo
Impia tergemino mox Cerberus ora latratu
Sustulit: et superas primus mihi visus in auras
Moliri: anguicomas secumque inferre sorores
Apparat: et tristi quicquid latet aditum in orbe
Tum trepidi gemuere lares et quassa profundo
Tecta pene subitam traxissent mersa ruinam
Ni mea tartareas tenuissent carmina vires
At postquam sensit nutantia tecta labare
Umbra: citam properare fugam: caecisque latebris
Involvi: et volucres dedit in vestigia plantas
Ante retroque ferens properanti lumina motu
Non secus: ut serpens laetis effusus in aruius
Dum renovanda locat ad vernum corpora solem
Delitet: in varias spargens sua lumina partes
Ne sua quis videat reparantem squamea terga
Tum si forte venit magica qui doctus in arte est
Turgida reptilibus sua tollit guttura nodis
Ora trisulca movens: celerique per arua rotatu
Dissilit: et spiras per mille volumina torquens
Aufugit. angustas caudamque obliquat in aures
Letiferi ut fugiat feralia carmina vatis
Taliter umbra meum magicum indignata laborem
Fugerat. et rapidis pressit vestigia plantis
Hanc ego mox tali fugientem voce secutus
Quis te? quis superas umbra errabunda sub auras
Extulit? et nostros iubet inquietare penates?
An movet haec calidus fugientia corpora sanguis?
Fingere vel falsos potuit sibi spiritus artus?
Cogitur ad superas quotiens ascendere terras?
Vera refer: mox inferias tibi rite paremus
Siquo transactam foedasti crimine vitam
Haec ego. at umbra levem festinans prendere portam
Conticuit: crepitu sonuit mox ianua rauco
Cardine corpoream nobis testata figuram
Ast ego: cur vivo fuerant mea territa vultu
Pectora? non alio me ludes tempore dixi
Umbra levis nostrae. te miscesn nocte puellae

VIstula carpathi ducens radicibus ortum
Quae sua Pannoniis aurea dona ferunt
Hic ubi praecipiti consurgit vertice krhmno\s
Pulsans aethereum per iuga celsa polum
Inde citus triplicem Cracovinam tendis ad urbem
Sarmatici regis moenia celsa rigans
Hinc Masovina vagus te obliquas maior in arua
Qua patet Hercyniae portio vasta meae
Horrida villosos quae pascit sola visontis
Et validos uros: monstra stupenda ferae
Belua vasta: micans oculis: et cornibus uncis
Et nigrum Hirsutam corpus habet faciem
Pendula promissis gestat palearia villis
Quis strumae in morem guttura crassa tument
Cornibus elatis venientem occursat in hostem
Et iacit in caelum corpora prensa vagum
Arboreos truncos annosaque robora quercum
Ventilat: ut vibrat per vaga rura caput
Quam cum venator rigidis prosternere silvis
Apparat: hanc pulchro decipit ingenio
Nam primum hanc iaculis tento vel provocat arcu
Ut furiat laesis belua cruda toris
Inde citus capit ille fugam se robore tutans
Quod petit impactis cornibus illa suis
Se prensisse putans fugitivum cornibus hostem
Saevit: et in gyrum robora vasta terens
Ille feram trunco se tutans saepe lacessit
Figit et in tetram spicula saeva cutem
Sic ubi iam toto lassatae corpore vires
Cessit et exanimis impetus ille ferus
Mox alii circum iam stantes more coronae
Conficiunt iaculis corpora vasta suis
Hinc propior codano Prussiae tendis ad urbes
Vistula: teutonicae littora gentis habens
Quae nunc sarmatico seruit malefida tyranno
Germanum dominum forte perosa suum
Hic multas urbes: validas construxit et artes
Teutonicus miles: pallia flava gerens
Scilicet ut scythicos possit retinere tumultus
Effera barbaries dum sua castra movet
Urbs ibi torna suas tollit sub sidera turres
Et Marieburgum maximum in orbe decus
Quod vagus in triplici circumdas vistula fossa
Hic ubi praeclaro munita est prussia portu
Urbibus et populis dives in orbe micans
Quas inter claro Dantiscum lumine surgit
Qualiter eois Phoebe resurgis aquis
Sed quondam Gedonum. gothorum a nomine dictum
Hincque sinus codanus nomina clarus habet
Inter teutonicos polonicosque viros
Heu pudet: aduerso parta est victoria marte
Hostibus ut barbas desecuere truces
Vistula germanae quondam ceu terminus orae
Sic mihi iam fesso finis amoris eris
Et veluti excedit qui accepit vulnera bello
Sic cedo primo laesus amore puer

TIncta meis lacrimis tibi tristis epistola nostra
Iam venit: ac queritur te procul esse mihi
Nam tibi cum primam Phoebus signaverit umbram
Auroram roseis tunc ego cerno rotis
Forte subirascens rescribes perfide Celtis
Foedera rupta tibi. ruptus et altus amor
Perfide: Sarmaticis abiisti nuper ab oris
Nec mihi dixisti verba suprema: vale
Perfide nulla tibi fugienti foedera curae
Nostra: Iovem totiens quae violata vocant
Perfide quid totiens iactabas Celtis amorem
Iam tua nota fides: et pia cura mei
Sic tua causa meam damnabit crimine culpam
Hasula Sarmatico quae decus omne solo
O ego non potui longo praeventus amore
Dicere in aeternum tunc Hasilina vale
Scilicet in verbis titubasset lingua supremis
Vidisses lacrimis lumina plena meis
Forsitan et toto fugissent corpore vires
Pulsus et ante oculos spiritus ille tuus
Haec timui: tacitum gestans modo pectore vulnus
Dum tua sublatis vultibus ora queror
Seu mea purpureum mirentur lumina Phoebum
Lucida seu caeli sidera nocte legam
Mente subis Hasilina mihi cum corpore tot
Et placidi lusus: et data verba iocis
Occurris quotiens phoebea poemata vatum
Voluo: vel ad resonam carmina pulso lyram
Occurris quotiens pratis viridantibus erro
Lustro vel umbrosum sole calente nemus
Quo tecum memini molli consedimus herba
Pressaque in amplexu gramina lenta tuo
Occurris quotiens repeto alta mente puellas
Sarmaticas: inter quas prior ore micas
Dum tua scripta lego: servataque munera lustro
Offert luminibus se tua forma meis
Occurris gelidae mihi semper tempore noctis
Et mea cum blandus corpora somnus habet
Candidior stellis tunc me tua fallit imago
Ludit et in vano pectus amore tuo
Quo feror infelix? quam mens mea concipis ignem?
Es procul et nullam fert meus ardor opem
Et forte infernas rapient me fata sub umbras
Nusquam luminibus cara videnda meis
Sed tua completo fuerint ubi stamina fuso
Et quocumque loco gnosius esse iubet
Te mea complexu comitabitur umbra tenaci
Semper et haerebunt idola nostra simul
Cumque iterum ad superas nos Iuppiter evocet auras
Rursus deliciis perfruar ipse tuis
Felix Sarmaticas si nunquam Celtis in oras
Venissem o felix terque quaterque forem
Non ego iam charam quererer mihi abesse puellam
Nec mea corda ferus discruciaret amor
Sed quid ego sterilem male sanus nutrio flammam?
Quam tua vel saltem scripta levare queunt
Absentem scriptis ubi te soleris amantem
Languidulo forsan mitior ignis erit
Dum vaga lucifluo discurrent sidera caelo
Et Phoebus liquidas exit et intrat aquas
Dum freta caeruleo pulsabunt littora fluctu
Et sua gramineus lilia campus habet
Te pia posteritas canet admiretur et ornet
Hasula Sarmatico quae decus omne polo

POstquam Sarmaticis remeassem Celtis ab oris
Fataque germano me statuere solo
Constitui nocuas animi depellere curas
Nullaque iam Veneris vincula velle pati
Femineas artes mulierum: et verba perosus
Et male concordes in mea vota deos
Et dixi (tumidis Hasilinae fraudibus actus)
Liberum in aethereos animum modo ferre meatus
Astrorumque vias prendere mente iuvat
Quis deus hanc molem tanta vertigine verset
Cur septem aduersa iusserit ira via
Ut nunc aestivum Cancri nitantur in axem
Et modo regna petant quae Capricornus habet
Nuncque retrocedunt: et nunc directa feruntur
Nunc stant exigua desidiosa mora
Anne chaos varias hac induit arte figuras
Et renovent species corpora prima suas
Quaque suas facies totiens natura reformat
Cunctaque mutantur: quae vagus orbis habet
Quis numerus stellis: quisue ambitus orbibus ipsis
Et spatium: quanto et tempore quisquis eat
Cur nunc libra pares faciant et longior horas
Cancer et aestivo proroget axe diem
Parte alia aegoceros pluvium declivis in austrum
Noctibus hibernis tempora longa ferat?
Quid solem inficiat? Lunamque ut vultibus atris
Protendant miseris tristia signa plagis
Cornua cur lunae dum tendunt solis ad ortum
Iam suus aspectus praeterit oppositus
Ast ubi in occasum sinuoso lumine tendit
Quae nostri natura animi? quae libera mole
Coroporea? celsum an sit subitura polum?
An phlegetonteas fallaci carmine poenas
Sentiat? et triplicis dira venena canis?
Cumque animum nullum poterit comprendere corpus
Liber in aethereas quin volet ille plagas
An fuerit melius: corpus formasse gigantis?
Et non pygmaei membra dedisse brevis?
Corpore tam paruo nequit exercere vigorem
Atque animus vires nescit habere suas
Quatuor ut magnus genitalia corpora mundus
Contineat? propriis consociata locis
Quae sua confuso miscent vaga semina motu
Temperat ut virtus illa superna poli
Hinc variae gentes: linguaeque: et sparsa per orbem
Flumina: quae celsis montibus orta cadunt
Inter quos surgit quadrifluvialibus undis
Qui caput Hercynii dicitur esse iugi
Pinifer: hinc Boemos qui tangit et inde Turogos
Et Francos: Bavari et ditia rura soli
Haec postquam angusta mecum sub mente revolui
Venit amor blanda talia voce canens
Quid tua perpetuis crucias modo pectora curis?
Naturae leges prendere mente volens
Linque deo tacitas naturae reddere causas
Maxima pars veri pectora vestra latet
Omnia quae modo nata vides: labentibus annis
Invida lethaeis parca vocabit aquis
Ergo iterum laetus duce me sectere puellas
Ipse tuam navem per freta magna regam
Dixit: et excusso fixit mea pectora ferro
Tela cupidinei blanda fuere dei

TOta mihi nondum fueras Hasilina putabam
Felicem tumido captum in amore tuo
Quam placido (dixi) consumit tempore vitam
Qui sibi tam lepidum pignus amoris alit
Cognita sed tandem simulantia pectora amorem
Ingenium: fraudes: et male farta fides
Docta quibus stolidum solita es deludere amantem
Ut captus votis seruiat ille tuis
Vota quidem dixi: non quae speramus amantes
Sed quae sunt loculis displicitura meis
Non ego te tyriis ornabo perfida pallis
Vellera nec tribuam candidiora nive
Alter hyperboreas mittat tibi munera pelles
Et quas riphaeo vertice moscus habet
Non phoenum: Madrumve dabo: mollemve Sabellum
Nec te qui limbos Hermule vestis habes
Pactoli dabit alter opes: et hydaspis harenas
Quicquid et effundit divitis unda tagi
Vel tribuat fuluum formica quod egerit aurum
Inda: vel arctous quod mage gryphus amat
Et si non cuperes peregrinae munera mercis
Nata apud almanos non tibi dona darem
Rhenus habet fuluum quod fertur alpibus aurum
Argenti venis teutonis ora scatet
Unio cum gemmis moeno reperitur in amne
Divitias multas albis et hister habet
Has tibi dent falso quos inretiris amore
Non ego: sed tribuat stultus adulter iners
Nocte dieque miser gemat ad tua limina seruus
Perferat et fastus plenaque verba dolis
Ast ego perpetuo queram mihi pectora nexu
Et mecum parili quae sub amore calent
Hic ubi per bibulas impellitur hister harenas
Norica pannoniis proxima rura rigans
Huic vitam: corpusque meum: cum dote perenni
Carius et si quid candidus ipse dabo

NUper ab Eois remearem ut Celtis ab oris
Laetus in Austrinas me referendo plagas
Exceptus fueram per terram divitis arui
Qua Praga vitiferis collibus alta micat
Cingitur Hercynio quo laeta boemia saltu
Teutonicas gentes undique clausa videns
Qualiter in grais memorantur Thessala regnis
Tempe sub Emathiis saepta fuisse iugis
Taliter Almanis se laeta Boemia terris
Erigit: et largis flumina fundit aquis
Hic Bohuslaus habet sua candida tecta boemus
Musarum et patriae fulgida stella suae
Albis Germanum cum Molda fertur in aequor
Molda pragam pulchris qui secat altus aquis
Sed medias albis germanas dividit oras
Et secat in partes teutona regna duas
Hic ubi misnensis celeberrima regia surgit
Arcem et quae templum continet alta sacrum
Hospitii qui iura mihi hac seruavit in urbe
Pragensi: tenera prole beatus erat
Nondum bisquinos Lunae compleverat annos
Absumpsit decimum sed tamen illa deum
O fortem dixi gentem: quam nemo domabit
Dum vorat a prima luce beata deos
Hic praesul fuerat iudaeo sanguine cretus
Qui mihi non poterat verba latina dare
O dignam dixi tam docto praesule gentem
Qui mihi non potuit verba latina loqui
Sed quia non lingua celebrantur sacra latina
Quilibet hic praesul rusticus esse potest
Hic Odera (a priscis qui nomina Suevus habebat)
Nascitur. et Codani praecipitatur aquis
Suevus: qui Slesum socium sibi convocat amnem
A quo nunc nomen Slesia terra gerit
Slesia quae pulchris habet oppida condita muris
Visa caput quorum culta Vratislavia
Hinc Moravinus ager: pluvium conversus in austrum
Marcomanes pingui sub regione fovet
Hic Augustinus vates olomuncius ortus
Pannonii regis bellica gesta canit
Hic igla cum deio tumidum emittuntur ad histrum
Et Mora: quae genti nomina clara dedit
Hic ubi bossonium consurgit turribus altis
Limes teutonicis: Ungaricisque viris
Hinc Cambus tumidis: nigrisque in fluctibus issus
Exit in Austriacas: Pataviasque plagas
Norica rura petit Regus conversus in austrum
Qua Ratisponae moenia celsa micant
Hic ego ut aestivae dederam mea membra quieti
Subripuit mentem pulchra puella meam

AEstifer aethereo rutilat modo cancer olympo
Qui spatium lucis maius in orbe facit
Torrida vulnificis aperit Leo rictibus ora
Feruet: et ignivomas quassat in axe iubas
Quem circum rabidos iaculatur Procyon aestus
Et canis aestivo corpora sole gravat
Horridus hinc gravidis flavescit campus aristis
Falciferamque deam messor in arua vocat
Colligit in fasces avidus segmenta colonus
Impiger: hibernas condit avarus opes
Ast ego quid faciam? bavara iam notus in urbe
Quam tumidus gelidis alluit hister aquis
Cum mihi non faveant solito nunc carmine musae
Et torpent tacitae plectra canora lyrae
Elsula sic me torret amor tuus omnibus horis
Et plus icareo me premit ille cane
Nec patitur tantos aestivo sole calores
Messor: ubi flavam falce metit segetem
Candida feruores mihi quantos Elsula praestas
Dum me sidereo lumine blanda feris
Nuper enim cunctos toto cum pectore sensus
Praedata es: nitidis visa puella comis
Candor inest manibus: digitisque ex ordine longis
Et superant scythicas lactea colla nives
Dinumerare potes nigrantes corpore venas
Talis texturae est forma tenella tuae
Fulva coma est. atque ora rubent tibi: qualia fulgent
Inter sanguineas alba ligustra rosas
Aut quale in triplici splendet Thaumantias ore
Imbrifer aethereas pingit ut arcus aquas
Quid graciles suras memorem: et vestigia plantae
Et latera: et pectus: quaeque tacere decet
Floridus in tenero lascivit corpore sanguis
Dentibus et niveis nobile cedit ebur
Nec faciem taceo claris quae lucet ocellis
Nuntius ut magni fertur habere Iovis
His quotiens mecum tacito colludis amore
Luminibusque tuis lumina nostra feris
Mox mea vulnifico figis praecordia telo
Et penetrant pectus spicula saeva meum
Saucia et in totis aegrescunt membra medullis
Teque suam solam mens mea poscit opem
Seu mihi persuasi: quia me digneris amare
Seu fallor signis in mea vota datis
Quod si vera tuo deprendi signa rubore
Nullaque sunt linguae verba profana tuae
Ipse tibi seruus: vel sim tuus Elsula frater
Et si quid restat nomen amoris habens
Suscipito pignus fidei iam pectora nostra
Quae tibi perpetuis dedico temporibus
Tanta tibi ingenuo morum stat gratia vultu
Et tantum probitas: simplicitasque placet
Nulla poetarum poterint te carmina digne
Dicere: vel laudes commemorare tuas
Inter germanas dum fulges sola puellas
Agmina stellarum cynthia quale solet
Haec ubi fraterno deponit cornua vultu
Et coit in nitidum forma rotunda globum
Regia fulminei pallescit stella leonis
Spicaque cum iugulis cedit uterque canis
Quaeque micat torui radiosa fronte iuvenci
Pallet Hyas magnum numen amoris habens
Eridani tunc stella latet: sidusque serenum
Corpore quod nigro scorpius ater habet
Cumque suis haedis volitans auriga superbus
Et lyra: quae nostras iam tenet alma plagas
Arcturus solitum tunc ponit luce nitorem
Atque oculus piscis exuit omne decus
Interit atque indis quae lucet nocte canopus
Tunc quoque centauri stella serena latet
Crediderim ex illis unam micuisse sub ortu
Elsula dum vitae sunt data fila tuae
Taurus erat blanda rutilat cui fronte cupido
Ille tibi primo cardine fila dedit
Phoebus et in nona caeli tibi parte refulgens
Cultorem Phoebi strinxit amore tibi
Iuppiter in medio stabat tunc laetus olympo
Et venus in gremio luserat alma suo
Hi tibi finxerunt speciosi corporis artus
Atque animum radiis composuere suis
Cuius ego tacito fuerim si dignus amore
Nectar et Ambrosiam posthabuisse velim

SEx modo Phoebeos aurora retexuit orbes
Et nova quae latuit cornua luna gerit
Elsula dum Celti totam quaesita per urbem es
Quo tandem fueras perfida fare loco
Aut mox districto feriam tua pectora ferro
Perfida: quod nostrum deserit ecce latus.
Quid tibi? quid Celti? quo me vestigia ducant
An ratio nostri sit tibi danda tori?
Proh superos: audes mihi talia reddere verba?
Confidens formae stulta puella tuae
Experiere tuo iam maxima verbera tergo
Nullus et in toto vertice crinis erit
Quid clamas? tremula poscens tua numina voce
Perfidiae ultores cernis adesse deos
Exsecrare meam non cessas perfida vitam?
Ille etiam pugnus garrula labra domet
Vis me relaxatis nunc perfida dicere labris?
Quis tanto iniecit tempore vincla tibi?
Vel tua qui totiens defoedat fulcra sacerdos?
Iuppiter huic dederit quod cadat ante diem?
Nulla sacerdotum luxu nunc casta puella est
Causaque criminibus sunt sacra templa suis
Nam plures totum non congrederentur in annum
Illis colloquium dat modo sacra domus
Hac tractant foedas turpi cum murmure merces
Ceu solet in medio turba profana foro
Iuppiter hoc poteris sacras audire per aras
Et non fulminea concutere arma manu
Dum loquitur nostrae submissa voce puellae
Flamen: in auriculas talia verba serens
Elsula Rhenani nunc est mihi copia bacchi
Statque mea in lautis crassa popina cibis
Est perdix: et orix: turdus. capus: et phasianus
Et lepus: et ceruus: dorcas: ibixque salax
Qui mihi de celsis nuper fuit alpibus actus
Oenus ubi: atque Athesis murmura rauca facit
Argenti aeterno scaturit qua vena metallo
Et ditat totam patriam alemanicam
Hic halant liquido puro et de fonte salinae
Ditantes bavaros: austriacosque duces
Hic turba est tetro nigroque simillima morti
Qui soluunt vastis ignibus aera suis
Haud credas nostris decocta metalla per ignem
Sed phegetonteis mundificata vadis
Vel tibi si piscis placeat fluvialis: ab histro
Pinguis Esox veniet: cancer: et omne fretum
Nemo meas veniet te gratior hospes in aedes
Et cui constitui munera tanta dare
Ergo veni sacris quia digna recumbere mensis
Cynthius occiduis dum iuga demet equis
Vulgus iners sacra de relligione deorum
Deque metu superum verba locuta putat
Sed rudibus populis illudunt numina caeli
Excusatque sacros culpa tacenda viros
Utque deae quondam fuerant simulacra silentis
Quae pressit digitis muta labella suis
Haec modo sacrarum cohibet reticere virorum
Delicta: in caelum dicere verba vetans
Gregorius primi Friderici tempore regni
O quantum incauti pectoris aegit opus
Ille sacris vetuit caelebs conubia lectis
Liberior vitiis ut sacra vita foret
Nullus enim pudor est teneras violare puellas
Et neque legitimas sollicitare faces
Quique uno quondam fuerat contentus amore
Ille modo plures rite fovere potest
Inde pater sanctus numerosa prole beatur
Legitimans nummis pignora spurca suis
Pignora quae luxus: semperque superbia patris
Et sacrae matris saeva libido coquit
Cumque dei soboles pater est: sese ille nepotem
Praedicat: et summi progeniem esse Iovis
Quodque magis turpe est sacratae filius aedis
Laudes a stupris gestit habere suis
Illorum nihil est quia paene salacius orbe
Et gula: quae nullis est satiata cibis
Plena mea his patria est: et plenus Rhenus et hister
Vistula: et arctoi littora curua maris
O sacer et magno es nummus venerandus amore
Quo duce legitimus spurius esse potest
Iulia lex rasa est: nostro dum tempore quisquis
Natus adulterio nobilis esse potest
Sit quamvis cunctis in legibus omnia Caesar
Debuit hoc saltem non licuisse sibi
Interea molles repetamus carmine versus
Elsula: quo coeptus continuetur amor
Hei: mihi qua steterat caeli venus aurea parte
Praeda fuit rasis semper amata mihi
Vel qui Martis equos et fortia castra secutus
Contorquens rigida spicula saeva manu
Invida dissidii semper sed causa sacerdos
Nam capitur nummis quaeque puella sacris
Et quas semper habent pingui nidore culinas
Thyrsigerumque deum lenta verenda movens
Hinc quas nemo potest unquam exhaurire crumenas
Has pretium sanctae femina noctis habet
Sed me tartareas Pluto iam mittat ad umbras
Elsula: si noster continuetur amor
Quam bene pertaesum est: animique elanguit aestus
Pono Iovem testem: si mihi cura tui est
Ipse aliam inveniam: cui sunt mea carmina curae
Quaeque meis libris nomen habere cupit
Tuque vale: et nostris excedas perfida tectis
Clausa sit aeterno et ianua nostra tibi
Ipse sitim mallem lapidosos ferre per agros
Dum sua per Cancrum lumina Phoebus agit
Hic ubi trans histrum per norica rura colonus
Saxa inter triiugis aratra ducit equis
Et nulli siccis fontes oriuntur in aruis
Cisternis stantes ore bibuntur aquae
Hercyniove petam satius sub vertice silvam
Aspera et obnobiis saxa crepidinibus
Quam te quae totiens violasti foedus amoris
Cum tot furtivis in mea damna dolis

HErbarum vires nec amoris pocula coxi
Nec strigis: aut ranae viscera rupta mihi
Et neque servavi (dederam ut tibi munera) caelum
Tristia depinxi nec simulacra poli
Ossa nec in vacuis collegi sparsa sepulcris
Nec mihi mactata est volucris pellita per alas
Artibus aeeis nec tibi pectus ago
Nec tibi Thessalico lymphavi carmine mentem
Elsula: nec magicis cantibus ipse premo
Importuna meas quod sic irrumpis in aedes
Solius clamans Celtis amore feror.
Nec mihi lanifico placet insudare labori
Stamina nec pensis conglomerasse iuvat
Nec genitrix me chara potest revocare: nec ipse
Germanus: totiens qui mea terga domat
Taliter exagitat saevus mea pectora Celtis
Norica quem nunquam rura subisse velim
Dixit: et implicuit nostro sua brachia collo
Presserat et labris basia blanda meis
Tunc ego: praeteritas tibi numquam ignoscere culpas
Elsula: nec priscum foedus inire volo
Ni mihi nunc pandas cuius sub amore iacebas
Quaesita in toto nuper ut urbe fores.
Est locus: aereas ubi noricus excipit alpes
Hic magnum numen bavara terra colit
Hic ubi cosurgit de septem sedibus una
De salsa clarum nomen in orbe gerens
Quae quondam fuerat Romana iuvavia dicta
Iuvit ut Italicos saeva per arma viros
Huc ego: matronas nuper comitata pudicas
Persolui sanctae relligionis iter.
Elsula sic vafras iterum te vertis ad artes
Obscurans nugis stupra pudenda tuis
Taliter oestri stimulis agitantibus Io
Fertur niliacis applicuisse plagis
Unde sacerdotum genus emigravit in orbem
Isidis ad templum nocte dieque canens
Non fuit oestrum vel vespa aut saevus Asylus
Sed tumidus penis quem sacra turba gerit
Quem propter furiunt nostrae nunc saepe puellae
Discurruntque vagis pene agitante plagis
Et sacris simulant sese indormire grabatis
Paulina anubis ceu sacra membra tulit
Multa superstitio mulierum fraudibus orta est
Consueruntque novos fingere saepe deos
Inde per indoctum spargunt miracula vulgum
Cui semper novitas: fictaque verba placent
Credula sed nunquam praebebo pectora Celtis
Ingenium notum dum mihi femineum
Nam scio te quanto complexus amore sacerdos
Clausit. et ad decimum presserat usque diem.
Illa sed hoc lacrimis mox excusabat abortis
Cum largo incipiens spargere rore genas
Quale sub Arctoo reperitur littore glesum
Quod codanus toto solus in orbe vomit
Aut quale Eridani memorant electra fluenti
Talis erat niveis feruida gutta genis
Inque meum tandem gremium conlapsa quievit
Phoebus ut Eois mane rediret equis
Inde mihi toto diffusa est corpore flamma
Traxit et antiquas lenta favilla faces
Et mox prisca novas senserunt vulnera plagas
Et liquidum veteri pectus amore fuit
Tale solet verno tellus liquescere sole
Dum gelidas soluunt sidera blanda nives
O ego sic placidae nunc conciliatus amicae
Iam scio post rixas gratia quanta feras
Utque solet Phoebus (piceo dum conditur austro)
Per sudum nitida gratior ire rota
Sic in amore deus simul ac fera praelia movit
Maiori flamma mutua corda ligat
Ast ego non alias vellem mihi surgere lites
Quam quas cum lacrimis Elsula nostra movet

ELsula: regifluam rursus mala fama per urbem
Spargitur: et capiti non bene grata meo est
Scilicet ut solida tecum sit nocte sacerdos
Et queritur tardos te sine ferre dies
Tuque illi propriam fido te pectore scribis
Dispeream: teneant si tua verba fidem
Te saltem pudeat formosum hoc vendere corpus
Et passim rasis prostituisse viris
Qui populi peccata vorant et crimina mundi
Et parentales februa dona dapes
An nescis sacros dona exequialia nummos
Debere infernum rite piare Iovem
Hos tua profuso consumit inertia luxu
Dum venerem et bacchum nocte dieque colis
Prompta manus talo eest. damnosa nec alea cessat
Donec sub media sidera nocte micant
Heu quo demeruit dic tandem crimine Celtis?
Tam subito cessi quod tibi noster amor?
Ipse ego nam memini: per singula numina caeli
Iurabas: Celtis maxima cura mea est
Anteferent vernos glacialia tempora flores
Sistet et ethesiis flatibus hister aquas
Ante meo cedent formoso a corpore vires
Quam tuus a nobis Celtis abibit amor
Elsula tartareas me sistat Pluto sub undas
Si credam verbis pondus inesse tuis
Nil nocet ex ficto tibi dicere pectore verba
Credula et in tacitis fallere corda dolis
Commune hoc didici cunctis nunc esse puellis
Quae testes scelerum numina saepe vocant
Si tamen? ut simulas nos indulgenter amare
Officiis partum est Elsula crede meis
Nam quotiens duras hiberno tempore noctes
Pervigil ad postes te remorante tuli
Dum tu laeta bibis: madidis tua basia vendens
Et versat talos nequitiosa manus
Ebria tunc etiam profers mea pignora amoris
Dum rutilat digitis annulus ille datus
Ah quotiens citharam digitis tibi pulso gelatis
Quae loquitur laudes carmine blanda tuas
Saepe ego huic similes vix possum iungere voces
Dum tremulus dentes concutit atre gelu
Cumque datur tandem cupidis amplexibus uti
Ipsa meum corpus mox refugis gelidum
Auertisque tuum nostro de pectore pectus
Nec gelidis digitis tangere membra sinis
Rivalis quotiens crudos expavimus enses
Ebrius ante fores dum canit ille tuos
Scis quotiens tepidam cogebar linquere plumam
Saeviret nivea dum Capricornus aqua
Et tellus crustata gelu: cum cortice duro
Offendit celeres in mea damna pedes
O quam dura deus conscribit sidera amantum
Est gravior tardo sidere blanda venus
Sed tamen ingratae nobis sunt saepe puellae
Dum novus instabili pectore crescit amor
Adde. quia in nostris tua sunt iam nomina libris
Et tua post mortem fama superstes erit
Teque canet nostras germania tota per urbes
Et celebrant laudes oppida cuncta tuas
Quod si germani fastidis dona poetae
Non mea in invita munera ferre volo
Primus ego titulum gessi nomenque poetae
Caesareis manibus laurea nexa mihi
Grata minus quamvis vivi sint carmina vatis
Post mortem tamen his gratia maior erit
Inter mortales mors est quae sola poetas
Nobilitat: cineri tunc sacra fama venit
Et velut annosus iucundat pectora bacchus
Cui dederat vires tempus habere suas
Carminibus nostris sic tempore gratia crescit
Et sacer in populo concomitetur honos
Ergo germanae vates adamate puellae
Qui modo principibus sordida cura sumus
Nota volent totum sic nomina vestra per orbem
Principibus nostris quod sacra musa negat
Nam cum peruentum est germani ad principis aedes
Derident stolidi carmina nostra viri
Cumque meis monstror germanis esse poeta
Mox dicunt: nullas ille parabit opes
Insanus totam consumit carmine vitam
Nec vult ad questum dirigere ingenium
Non verbis curare potest: et vendere doses
Nec vult rixoso spargere verba foro
Nec sibi cappato vult radi vertice testam
Expleat ut luxum crassa popina suum
Duraque legitimi fastidit gaudia lecti
Et quae sollicito vota parente sedent
Ast ego pierides ditissima turba sorores
Vos sequar. et nullas Celtis habebit opes
Scilicet. ut nullus cupido mihi nummus in arca
Imperet. et post me gaudia nulla ferat
Doctaque posteritas superas me tollat in auras
Post mortem nostros dum legit illa libros
Quo sibi plus placeam: quam si sestertia mille
Liquissem. aut curis balthica regna meis
Vivus enim malo cum vivis spargere nummos
Quam mea post mortem dissipet alter iners
Utque dedit tenui caelum mihi vivere censu
Et supra vulgum, pectora nostra tulit
Sic vivam. et nullo mecum sim tempore discors
Teque canam nostris Elsula flamma libris
Cumque dies veniet: quo te tua fata vocabunt
Hoc carmen tibi mox exequiale feram
Elsula germano quondam dilecta poetae
Hic iacet hunc titulum vatis amore gerens
Prima ego germanas sum decantata per urbes
Danubium regus: quaque Nabusque subit
Pieriae saliunt circum mea busta puellae
Et Phoebus lyricis consecrat ossa modis
Sed potius nostrum compones Elsula bustum
Nam te sublata non mihi vita placet

ELsula quid tantis oneras tua brachia baccis
Aurea et in digitis vincula multa geris
Ostrina sub veste tumens: vultuque superbo
Tricarum ingenti pondere pressa caput
Noctua quale gerit tenebrosae filia noctis
Nyctimene patris consociata toro
Inque peregrinos flectis tua corpora motus
Dum strepitant mixtis buxus et aera sonis
Et totiens mutas lascivo corpore vestes
Ante: retroque tibi lactea colla patent
Perque diem solidum convivia splendida curas
Nec tua lassantur crura relisa solo
O mihi quot surgunt feruenti corde dolores
Dum pascis vultu lubrica quemque tuo
Cum timeam roseis ne figant basia labris
Audentes tenerum sollicitare femur
Dumque nates teretes contrectat barbara turba
Et premitur manibus stricta papilla suis
Tunc vix conceptum compesco mente furorem
Cum feriat niveas pugnus utrasque genas
Quin etiam insano confundis pectore baccho
Et titubat multo garrula lingua mero
Linque merum: et talos. castis fugienda puellis
Inque sinu tumidum suesce fovere colum
Disce latere domi. patulisque sedere fenestris
Effuge: nec visu sis vagabunda tuo
Nam veluti volucres diversis nutibus ora
Dum vertunt: nidos deseruisse volunt
Sic vaga dum vario dispargit lumina motu
Femina: iam castum vult violare torum
Tali non quondam vixit germania more
Dum pudor et sancti cura pudoris erat
Castaque simplicitas non tanto perdita luxu
Per nemora: et saltus concomitata gregis
Rhenones fuerant rimosaque subera vestes
Duraque contexit corpora vile sagum
Qualis hyperboreo vivit nunc sarmata caelo
Et quae post codanum sunt tria regna sinum
Nemo germanos potuit tunc vincere bello
Nec tulerant latium turpiter imperium
Perfida non nostras rapuit tunc gallia sponsas
Contemnens natam Maxmiliane tuam
Corpore maturo tunc nupsit mascula virgo
Quattuor ut lustris vita peracta fuit
Colloquium castum iuvenis seruabat in agris
Robustoque fuit corpore sera venus
Sed nunc bisquino ubi vix transegerit annos
Cui nondum teretes fratrant in pectore mammae
Nec tenera angustum lana foramen habet
Illius humorem nec menstrua luna fatigat
Dum recipit plenum fratris ab ore globum
Nemo hic amplexus ob mutua gaudia sumit
Inque vicem nemo basia blanda rapit
Expleat ut tantum conceptum mente furorem
Et fricet angustum pene furente specum
Si maribus coeas: vel eisdem forte puellis
Paruum discrimen turpe tenebit opus
Elicit urinam hic olidam: alter podice stercus
Hunc furor ante regit: sed molit ille retro
Quam vereor serpat nostras hic morbus in oras
Quandoquidem luxus nos tenet Italicus
Qui maris in plumes audet convellere coxas
Et pueri glabras caevus inire nates
Quique ministerio manuum genitale fatigat
Huic credas lecto raro puella placet
Mos erat uxori castum seruasse cubile
Ut framea: et sonipes constitit ante fores
Tunc firmus iuvenis robustam corpore prolem
Sustulit. et matris pastus ab uberibus
Lactantis nemo nutricis nomina novit
Quae prolem cogit degenerare satam
Arborei fetus: et agrestia munera caules
Et rapum teneris faucibus esca fuit
Pars hominum glandes: placidos pars maxima fagos
Et cererem festa non nisi lance dabant
Tunc laridum crudum fumosa in crate repostum
Et lac concretum splendida cena fuit
Nullus germanis crevit tunc bacchus in oris
Sed potus madida fruge beatus crat
Ille dabat vires: solidos et corpore neruos
Ebriaque ex humulo semina pauca tulit
Tunc puls ingentes implevit crassa patellas
Quam circum coniunx: et numerosa domus
Rarus erat morbus: peregrinaque semina nulla
Nec medicus tantas hausit avarus opes
Nullus erat talis ludus: nunc qualis in orbe est
Qui bis dena ducum milia nocte vorat
Perdidit haec nuper Francorum praesul in urbe
Castor: Plutoni dum pia sacra facit
Inde suis miseris nova vectigalia scribunt
Pensantes censu cuncta elementa suo
Hi caelo: et nitidum possent si prendere solem
A censu liber non foret ille suo
Nullus erat morbus: quateret qui corporis artus
Vel qui contractos frangeret articulos
Sed postquam luxus nostras migravit in oras
Et Venere: et baccho singula tecta calent
Hinc varios morbos patitur proclivior aetas
Milleque nunc animas crapula saeva necat
Caespite tunc patrio dicebat iura colonus
Armaque iustitiae iuncta fuere suae
Nec tot iudicibus: tabulis: nec tot patronis
Nec strepitu tanto causa relata fuit
Nemo fuit seruus stabulis hoc tempore Romae
Exspectans latiae iura superba rotae
Nec recutitus erat: nostro qui fenore vivit
Expilans nostras insatiatus opes
Nullus erat numus signatus principis ore
Foeda nec alterius stupra reperta toris
Libera per vastas ibant tunc flumina terras
Et tot discordes non aluere duces
Fenus: et usuram nemo illo in tempore norat
Dum patrio tantum cespite victus erat
Zinciber: et crudum piper: et crocus: et cinamomum
Instrumenta gulae: fugerat ora ducum
Nullus erat tali caelo mercator in orbe
Nec naves Rhenus: Danubiusque tulit
Suevus et arctoas impiguans vistula terras
Et codano flavis proximus Albis aquis
Quique metanastum vagus irrigat arva tibiscus
A septem castris dicta ubi terra patet
Terra per almanos hodie et possessa colonos
Pannonii regis quam iuga foeda premunt
Hic piso : qui docto conscribit carmine versus
Editus: et lauro tempora cincta gerens
Tunc centum stabant in arato caespite pagi
Hospitibusque vagis libera farra dabant
Absumptisque illis alias migrabat in aedes
Hospes: et agrestes composuere dapes
Tum primum memorat (ut gaudia mutua ferrent)
Mutua sollicitis pocula lata cyphis
Hoc virtus quondam) vitium nunc surgit in orbe
Dum superat vires prodigiosa sitis
Horrida tunc rarus fuerat per rura sacerdos
Terra peregrinis nec fuit acta deis
Sed druides castis cecinerunt carmina siluis
Carmina teutonico quae placuere deo
Nemo italos novit: voluit nec nosse penates
Qui totiens nostris aera tulere plagis
Sed deus unus erat a quo sunt nomina genti
Hic cultus patria relligione fuit
Hic non poscebat sibi pendere caseum et ovum
Nec butyrum nobis vendidit ille deus
Hinc Karoli Heinrici: Conradi: Ottonaque proles
Luduici: et nomen qui fridericus habent
Et qui nunc gentis custos: et gloria summa est
Maximus Emilius: nomen in astra ferens
Illorum cunctas implevit gloria terras
Quas tribus immensus partibus orbis habet
Sed quoniam nullas habuit tunc terra camenas
Idcirco laudes non habuere suas
O sacer: et magnus vatum labor omnia fato
Eripis. et cineres solus in astra locas

ELsula chara tuas Veniam cras laetus in aedes
Phoebus ubi Libycas mersus habebit aquas
Quippe ego in hac numero terdenas nocte calendas
Febrilis mensis dum mihi vita data est
Quapropter cultas componas Elsula mappas
Fornacemque cavam plurimus ignis alat
Cerea quin etiam redituro lumina Phoebo
Accende. et ceram carmina bina notent
Phoebe: sub aerea qui stas modo candidus urna
Luce salutari cras tuus orbis eat
Feruida tum primum vidit tua lumina Celtis
Fluctibus eois quando renatus eras
Hinc baccho compone cyphos: paterasque capaces
Plenaque stent vario stannea vasa mero
Illud cum Coo iubeas spumare falernoque
Et tergestino cantharus ille fluat
Oppano reliquos repleas et draminiano
Vel quod feldlini terra beata creat
Alter Helvetium: Rhenanum conferat ille
Hic cecium: vel quod francia nostra creat
Francia germano mihi stirps et origo poetae
Hercyniae medio cincta beata sinu
Quam moenus mediam perlambit vitifer oram
Cuius quadrifluvio nascitur unda iugo
Pinifer is: cuius de vertice flumina quatuor
Quatuor in partes orbis amoena cadunt
Moenus ad occasum francorum fertur in oras
Sala sed Arctois perditur Albis aquis
Egra sed eoi petit ardua regna boemi
Sed Nabus histrinis insinuatur aquis
Triticeum cereri componas Elsula panem
Atque focus varios concoquat igne cibos
Haec ubi cuncta meo constabunt iussa tenore
Et nitet in cunctis partibus ipsa domus
Ipse ego tunc veniam charis comitatus amicis
Et genio solitas sacrificabo dapes
Quas inter laeti certemus reddere causas
Naturae. et magni querere iura poli
Per Nilum: et Tanain: per mediumque fretum
Quis numeros stellis: quis primus nomina fecit
Quis septem aduersa prendidit ire via
Saturnus timido: laeto et cur Iuppiter astro
Mars furibundus eat: Mercuriusque sagax
Ut venus adstringat cupidorum pectora amantum
Et sociat nexu cuncta elementa suo
Quo caelum sub amore meat: tellusque quiescit
Et generant species foedere iuncta suas
Hoc citharam blandis fidibus resonare iubebo
Coniungens cordis carmina nostra suis
Tunc terram tremulo pulsabunt corpore plantae
Et varios orbes laeta chorea reget
Pulchrius ignifluo nihil est sub sole creatum
Quam relevans curas: blanda puella graves
Interea ternos cyathos tibi gratia praestat
Vertere:: sed musae dant mihi rite novem
Et Phoebus decimum calicem mihi forte favebit
Phoebus qui media temperat astra via
Sic postquam caeli fuerint duo signa peracta
Et languent multo corpora pressa mero
Elsula dic proprias convivas ire sub aedes
Meque iube ad lectum pergere cauta tuum
Quo totiens blandos suscepi corpore somnos
Et quo mille tibi basia saepe dedi
Quoque iterum tibi mille dabo natalibus horis
Auspicio felix totus ut annus eat
Cumque sua Phoebus natali lampade surgit
Meque tuum cogit linquere luce sinum
Tunc tu cum lacrimis circum mea pectora pendens
Hos mihi versiculos in mea fata canes
Iuppiter aeternos tribuat tibi Celtis honores
Nec tibi Mars noceat. nec gravis ille senex
Mercurius citharam: faveat tibi carmina Phoebus
Nostraque contineat mutua corda venus

ABdidit herculeas vaga lumina Phoebus in undas
Et nox stelligerum protulit atra caput
Ipse ego iam fesso recubabam corpore lecto
Clauserat atque oculos somnus utrosque meos
Forte puellaris tunc est mihi visa figura
Et stetit ante oculos Elsula chara meos
Seu sopor illud erat: seu mens sibi fingere tales
Consuevit tenues inrequieta notas
Stabat purpureos humeris laniata capillos
Et largo roseas sparserat imbre genas
Talis atlanteas hebetat cum luna sorores
Plurimus aethereis funditur imber aquis
Vixque mihi tandem haec dedit udis verba labellis
Me miseram: Celtis quo tuus ibit amor
Nam pater Heliadum ternos ubi fecerit ortus
Audio te nostram linquere velle plagam
O ego non possum tantos tolerare dolores
Si statues tacita Celtis abire fuga
Meque tibi solam per norica culta relictam
Intempestivam cogis adire necem
Murmure quis blando longae mihi taedia noctis?
Auferet: et dulci carmina voce canet?
Carmina quae placido cantet germania vultu
Candida dum laetus pectora bacchus habet
Immemor officii: nostroque ingratus amori es:
Perfide. sic nostro dignus eras thalamo?
Saepe mihi exprobras Hasilinae perfide fraudes
Iam data sunt culpae maxima signa tuae
Perfide dum varias erras fugitive per oras
Decipiturque tuis quaeque puella dolis
Saga loquax nuper dixit mihi vera: caveto
Elsula: ne Celtis decipiare dolis
Qui tibi blandiloquis seducit pectora verbis
Sollicitans resonae plectra sonora lyrae
Huic ego iam moneo nimium te credere noli
Errat enim et toto est semper in orbe vagus
Dumque utero tenerum fecit tibi crescere pondus
Ille solet tacita cautus abire fuga
Et quod praedixit: sum nunc experta misella
Dum servat nullam subdola lingua fidem
Perfide: qua fueris tandem regione receptus
Invenies nullam crede mihi similen
Tunc totiens maesta versabitur Elsula mente
Nec cadet ex animo Norica terra tuo
Spero tamen nec vana loquor venturum aliquando
Vindicet ut latro meque tuosque dolos
Sed prius experiar magicos intendere cantus
Ut sistam celeres in tua vota pedes
Pars animae consiste meae: sit cura pericli
Per nemorum latebras ne latro te feriat
Per lacrimas precor ipsa meas et foedera amantum
Perque tuam (dederas quam mihi saepe fidem
Per mea si placido dederam tibi basia lecto
Amplexusque meos quae tibi blanda tuli
Perque meum primum tibi quem rapuisse pudorem
Suaserat: aequoreo diva creata salo
Perque meos tandem canos utrosque parentes
Et prope maturum quod gero ventris onus
Siste gradum: coeptumque regas modo Celtis amorem
Ne capiat foedas candida fama notas
Ni facias: furiosa sequar per inhospita saxa
Maxima Boiorum qua solitudo patet
Algionesque truces ubi vastas terra paludes
Norica Rheteis proxima fundit agris
Inter quas lacus est Tegerinus nomine claro
Stillat ubi sacrum petra arenosa oleum
Per bibulas tandem sensim hoc colatur arenas
Et sabulum: venis quod fluit inde suis
Succina crediderim sic nasci aquilonibus oris
Delata a lucis: quod vomit inde salum
Inde Chimerinus medias duo templa per undas
Tollens. quis psallit femina virque deo
Perque lacus alios pariunt quos imbribus alpes
Si fugies Celtis te furiosa sequar
Nec me Danubii retinet cataracta sonori
Inter ubi scopulos et cava saxa sonat
Vel mihi quod melius si te contingat abire
Iste mihi gladius finis amoris erit
Dixerat. et nostrum manibus comprenderat ensem
Et iam lethaeo littore somnus erat
Rhenus adest dixi. Rhenum cantabimus amnem
Qui flos germani dicitur esse soli
Iamque vale aeterno tibi sum devinctus amore
Elsula: Danubii gloria magna tui
Sed prius Euxinis arcebitur hister ab undis
Quam tuus a nostro pectore cedat amor
Separet et quamvis longum discrimen amantes
Sunt tamen aeterno pectora cara simul

Nemo diu poterit sese obiectare periclis
Perque orbem tutas semper habere vias
Ingruat aduerso quin sors aliquando tenore
Vertens instabilem mobilitate rotam
Omnia quae simili vivunt animalia forma
Seu terris: vel aquis: aere ve liquido
Concordem ducunt sociali foedere vitam
Nec se vulneribus conficiunt variis
Nec lupus est visus dilacerasse lupum
Nec rana in ranam: nec esox petit asper esocem
Dissimiles semper bella cruenta ferunt
Ast homini tanta est concessa licentia vitae
Contra hominem ut gladios: armaque saeva paret
Intentatque truces rabioso pectore cedes
Argenti atque auri dum stimularit amor
Tempus erat verno quo currunt mense kalendae
Quae sua de crudo nomina marte gerunt
Laetus ego Austriaca veniebam celtis ab ora
Norica amata mihi moenia forte petens
Quis meus ingenuus Vilibaldus pirkhamer hospes
Miscet cum grais verba latina notis
Atque alii multi sincera mente sodales
Quos sacra coniunxit philosophia mihi
Etiam Bavaricos liqui tutissimus agros
Deque Ratispona norica rura peto
Iamque viam mediam confeci sospite cursu
Vectus equo: et tutum iam ratus esset iter
Est locus inflexa colles ubi valle levantur
Densa et utramque tegit pinea silva latus
Perque putres agros ducit aquosa lacus
Ecce duo a siluis dextra laevaque latrones
Prosiliunt gladiis cuspidibusque feris
Moxque caput valido primus mihi contudit ictu
Et tergo ac humeris verbera saeva dedit
Verbera bis denis quae sunt conspecta diebus
Livida dum fuerat caesa cruore cutis
Captat equum freno retinens per lora secundus
Intentans gladio vulnera saeva suo
Excussus sella: iaceo resupinus in agro
Semianime et toto pectore corpus erat:
Dum iaceo hi subito rapiunt corearia nostra
Cingulus hinc: rapta et pendula pera mihi
Quin etiam a digitis raptus fuit annulus auri
Vittaque pannoniis aurea texta plagis
Aufugiuntque suo repetentes more latebras
Querentes auri pondera parua mei
Cumque auri magni spes illos forte fefellit
Mox redeunt celeres: haec mihi verba ferunt
Siste pedes: clamant nec equum conscende iubemus
Nunc alia tecum est aggredienda via
Tercentum scimus quia gestas aurea frusta
Quae nisi des nobis: iam moriture cadis
Ore minax: vultuque ferox comprendit euntem
Mox latro qui rursus verbera saeva dedit
Duxit et in silvae socio comitante latebras
Et mea prostravit corpora crudus humi
Detraxitque meis ocreas de cruribus atrox
Inquirens auri pondera tecta mei
Deinde meas toruo lustrabat lumine vestes
Corporis explorans abdita quaeque mei
Cum nihil inveniunt gladiis mihi saepe minati
Constituunt subitam velle patrare necem
O socii (supplex ego tendo ad sidera palmas)
Parcite iam: Vitae parcite quaeso meae
Vulnera nec nostris nunc inferte obsecro membris
Obsecro nec vitam iam spoliate meam
Philosophus totum Celtis discurro per orbem
Divitiasque mihi philosophia negat
Omnia quae mecum sunt tollite quaeso sodales
Me sinite et nudo corpore abire precor
Ferte manus: dextrasque meae coniungite dextrae
Firmiter haec vobis iam sacramenta dabo
Praesto fidem o socii fieri mox velle sacerdos
Pro vobis summum et saepe piabo deum
Supplicibus verbis tandem fera pectora mulsi
Et vici atroces in mea fata minas
Moxque abeunt laeti spoliis: praedaque superbi
Meque sinunt trepidum perfidi abire pede
Quod si de caelo ceu dicunt fata hominum sunt
Utramque et sortem sidera celsa regunt
Incautus prorsus fueram: quia sidera caeli
Non cavi: infausto hoc quae micuere die
Nam Luna opposito Saturnum lumine vidit
Mars luna et radio viderat opposito
Coniunctusque Iovi fuerat mavortius heros
Oppressitque mei fata benigna Iovis

Hister in Euxinum properans septemfide pontum
Qui varios populos flumine latus adis
Obnoba quem tenui mons fundit ab ore perenni
Aediculum atque aras Caesaris altus habens
Ortus apud Suevos vicina hinc alpibus arua
Ingrederis: Bavarus qua sua rura colit
Ingolstadensum qua moenia picta videntur
Et mugit lato vacca sonora foro
Hic philomusus habens nomen famamque per orbem
Doctrina ingenio carminibusque nitet
Inde Ratisponam Patavinaque moenia radis
Oenus et Ilsus ubi te locupletat aquis
Pierius graccus vitalem hic coeperat auram
Carmina pieriis digna legenda canens
Maior in Austriacas citus hinc diverteris oras
Pannonii regis quae trucis arma tulit
Vidimus hic pulsis per diruta tecta Colonis
Arva sub informi maesta iacere situ
Vidimus Augustos Friderici et caesaris ortos
Et sata caesarea robora multa manu
Vidimus exsculptum magna et de mole sepulcrum
Quod tegit invicti caesaris ossa mei
Vidimus alpinas tumido hic cum gutture gentes
Et stolidos villas qui coluere viros
Efficit id crassus qui torpet in alpibus aer
Atque humor niveis densus et ater aquis
Accedunt amnes Dravusque Savusque sonorus
Qui duo Danubium flumina magna petunt
Frisiacum Grecium Labacum et Iulichum
Bellogradum fuerat turcorum ubi saeva caterva
Experta a nostris praelia saepe viris
At parte ex alia est amerina vallis amoena
Qua tyrolis celsum tollit in astra caput
Quaque tridentinas athesis se flectit ad alpes
Cuius in adriacum decidit unda sinum
Vitiferaque nihil maius conspeximus urbe
Quae sua de vino nomina celsa gerit
Qua sua furta sequens mea flamma morabitur urbe
Elsula Bavaricas laeta perosa plagas
Quam tibi sollicitis precibus commendo Danubi
Navalem ut possit carpere tuta viam
Casta precor maneat: nec cecia vina salutet
Ut locet Austriacis oscula blanda viris
Et quicquid sequitur blanda oscula: saepe monebis
Ne solvat tenerum casta puella femur
Bacchus enim Veneris stimulans consurgere neruos
Solvere matronas saepe pudore solet
Praecipuo Austriacas intrat dum femina thermas
Non procul a campis clara Vienna tuis
Cumque per excisas curret ratis incita ripas
Perque cavos scopulos unda relisa sonat
Petrosa in mediis ubi fluctibus insula surgit
Murmurat et valido qua catadupa sono
Numine tuta tuo mea sit pater alme puella
Ut possit portum laeta subire tuum
Sic ubi nostra tuo firmabis vota favore
Carminibus nostris clarior Hister eris
Alueus ille tuus quam multas permeat urbes
Septifida tandem sub mare fauce cadens

TEmpus erat mediam dum Phoebus fecerat umbram
Et parili steterant noxque diesque mora
Frigora iam tepido certabant lenta calore
Exprimit ut bacchum vinitor ipse suum
Pleias et aequoreo miscet fera praelia ponto
Turbida ut eois nascitur illa plagis
Ipse ego Danubii ripas tunc forte reliqui
Et iuga: quae celsis alpibus astra petunt
Mens mihi Rhenanam fuerat descendere in urbem
Cui Cia cum Mogano nomina clara dabant
Quae docuit spretis germanos scribere pennis
Cernitur ut pulchris littora pressa notis
Ibam per medios seruo comitante Suevos
Quos vario cultu silva bacenis alit
Qua Necari Cocerique vagas conspeximus undas
Alter alit Bacchum: sed coquit ille salem
Sal quod de liquidis (flammis genitoribus )undis
Nascitur: et formam concipit igne novam
Hic Venus in variis iterum mea pectora curis
Implicat: et veteres concitat arte faces
Cum tot praestantes vidissem errare puellas
Urbe sub hac: cultu quae nituere suo
Languida facundis mulcebant pectora verbis
Dum vacat officio suevica lingua suo
Cumque iter instaret: Phoebi redeunte lucerna
Et me iam lassum ferret ab urbe pecus
Sive per elatos in sidera transeo montes
Sive sub umbrosis vallibus esset iter
Maxima cura meos rursus corroserat artus
Elsula: iam viduo quae mihi visa toro
Terque quaterque vagis sonipes mihi constitit aruis
Terque suis loris frena reducta mihi
Dum dubito terram repetamne ad terga relictam
Ut fovear flammis Elsula chara tuis
Victa fuit tandem furiens ratione libido
Et coepit frenos improba flamma suos
Et peto Rhenanam collectis viribus urbem
Lenior hac noster factus in urbe dolor
Dum statui populos germanos scribere et urbes
Quaeque vagas stellas regula contineat
Quot fontes Rheni quot et ora binominis histri
Qua: lona: rura: suis lipia quaque vadis
Qua sara trevericos laetus despumat in agros
Sellaque cum mosa nomina iunctus habet
Qua sua funesto conclusit praelia fato
Karolus: europae qui timor unus erat
Maximus Aemilius quot gallos straverat hostes
Pannoniamque suo frenat utramque iugo
Italiamque trahet germanis viribus olim
Dum reparat latium candidus imperium
Hanc mihi materiam statuissem carminis esse
Ni mea iam rursus corda subisset amor

DUm mihi iam tepidis accedant viribus anni
Et mea in occiduas vita feratur aquas
Dum vigor in nostro talis modo corpore restet
Qualis inest radiis dum mare Phoebus adit
Cum color et facies talis mihi surgat in ore
Qualiter autumno languida prata virent
Saeve puer depone tuas ergo oro sagittas
Nullaque per nostrum spicula pectus age
Tuque meum excrucians animum blandissima mater
Da requiem fesso iam rogo diva viro
Nam tua signa tuli roseum prolata sub axem
Magnus ubi gelidis Vistula fertur aquis
Danubiusque rapax totum qui circuit orbem
Te duce quae gessi bella cruenta canit
Sed nunc qui trifido mare poscit flumine Rhenus
Succendit flammis pectora nostra novis
Dum me conspicuo ferit Ursula candida vultu
Et spernit blandas in mea vota preces
Quo magis illa negat duplicat mihi pectore flammas
Et sequitur praedam spes fugitiva suam
Quo careo (dictu mirabile) plenus abundo
Et quod non mecum est copia multa mihi est
Dum quod amo refugit precibus nec flectitur ullis
Me misero est toto tristius orbe nihil
O dea quae certo tetigisti pectora telo
Et iungis animos foedere certa duos
Aut modo conceptas mitissima disice flammas
Vel mox consilium des mihi diva tuum
Nam velut in librae dum fertur Cynthius astro
Quae iubet hibernas crescere nocte faces
Sic mihi ab igne novo confossum vulnere pectus
Aestuat et crescit nocte futurus amor
Mitior ille tamen quam qui mihi praeterit ignis
Phoebus ubi medio constitit ante polo
Quale solet clauso mustum defervere vase
Vinitor ut flammis urit utrumque latus
Sic mihi confuso fervescit pectus in igne
Et fera bella movent humor et ignis edax
His ubi me bellis venus improba solvere nescis
Nec vis consilio mitis adesse tuo
Nulla tibi cantet germanus carmina vates
Nec noscet laudes teutonis ora tuas
Necte animos: quae cuncta ligas elementa perorbem
O venus: et nostram diva tuere ratem
Haec ubi dicta dedi: Venus aurea nostra petivit
Tecta: subit currum blanda columba suum
Quam circum Iocus: et demulcens corda cupido
His vultu triplici gratia iuncta fuit
Balsama spirabant patulos implentia nares
Totaque caelestis tecta replevit odor
Dixit. et admonuit placari carmine divos
Munera carminibus si modo iuncta forent
Hunc quoque Rhenanis animum nunc esse puellis
Diligerent nullos ni sibi dona darent

URsula Rhenanas tua vincit forma puellas
Qualiter ignifluus sidera cuncta globus
Qualiter aut Moenum rapido cum gurgite vincit
Rhenus: Helvetiis alpibus exoriens
Quique lacus subit inde duos a Caesare quondam
Qui sua constanti nomina clara gerunt
Quam male conveniunt tua nomina vultibus illis
Cum superet facies illa decora deas
Talia Sarmaticis sunt nomina digna puellis
Quas premit Arctoo parrhasis ursa polo
Ursa per Arcadium quondam compressa tonantem
Quo meruit rigido sidera celsa polo
His te crediderim stellis natalibus ortam
Dum tibi ab eoo surgeret axe leo
Quo vagus exaltat sua feruida lumina Phoebus
Dum metit optatum falce colonus agrum
Arte dionea splendet tibi corpore vultus
Et rutilant niveis ora venusta genis
Ursula: quicquid habes totum mulcedine plenum est
Frons: coma: vox: pectus: lumina: colla: manus
Sed nihil in toto muliere est durius orbe
Mulceri pectus quae sibi posse negat
Siste pedes: nostrosque velis audisse dolores
Et flectat mentem nostra querela tuam
Desque oculum his oculis radius quo fortius urat
Atque genam nostris consere diva genis
Qualiter obnobiis exhalat montibus ignis
Saxoniae princeps quos Fridericus habet
Quo duce daphnea cinxit mea tempora lauro
Caesar et Aoniis ora sacravit aquis
Feruida sulpureis vel qualis fontibus unda
Ebulit : ut plures silva bacenis habet
Quas petit autumni sub sidere languida turba
Membraque sub calidis confovet aeger aquis
Torrida flamma meis sic sic scatet undique venis
Ossaque cum toto corpore nostra cremas
Inque aegras fibras veniat nisi cura medentis
Et blandum morbum solvat amica venus
Impia praebebis crudae mihi semina mortis
Dicerisque meae causa fuisse necis
Hoc postquam nostra carmen scribetur in urna
Quae seruet cineres post mea fata leves
Ursula germanum sic torsit amore poetam
Illum sub stygias misit ut ensis aquas
Et velut a duro redeunt ubi spicula muro
Auctorisque petunt tela relisa caput
Concavitas speculi radium ceu colligit orbe aut
Reflexuque suo incendere quaeque solet
Sic rediens nostros mea flamma repulsa sub artus
Me velut adgesto torquet avara rogo
O me felicem tua lactea sugere labra
Si dabitur blando et membra fovere sinu
Labra ligent animos aeterno foedere vinctos
Strinxeris amplexu dum mea membra tuo
Dum vaga per mediam discurrent sidera terram
Concretusque gelu stabit uterque polus
Dum liquor oppositas medius secat aequore terras
Rhenus et externum fertur in Oceanum
Ipse tibi fido semper sim pectore seruus
Subdenturque tuo colla domanda iugo
Isque tibi aeterno datur anulus: aptus amori
Pignore quo nostri iam meminisse velis
Cumque alii varios venient post fata sub orbes
Cognatamque petit quisque subire domum
Nos simul ad veneris migrabimus Ursula spheram
Cum Iove caelestes participando dapes

URsula dum nostros tua flamma invaserat artus
Nulla Moguntiaca mi fuit urbe quies
Sed veluti turbo puerorum impellitur ictu
Sic me sollicito verbere saeva premis
Sive deos orem: videam seu littore classem
Seu veterum inquiro dum monimenta ducum
Plura MOguntiacae quae stant in moenibus urbis
(Sollicitas oculos unica cura meos)
Inter quae drusi stant ardua busta Neronis
Clara a germanis nomina primus habens
Utque comes Phoebi sese Heliotropia vertit
Nocte dieque vagam concomitata rotam
Luminibus sic ipse sequacibus impiger erro
Quo mea flamma tuos fersque refersque pedes
Nec tot habet pennis oculos iunonius ales
Quot vaga sollicitus lumina gestat amor
Hinc mea nocturnae cum trado membra quieti
Et vigor externis sensibus omnis abest
Ursula mox placido conludimus ambo favore
Et pares votis obsequiosa meis
Brachia tunc nostris supponis blanda lacertis
Gaudet et officiis utraque lingua suis
Cumque tuum stringo cupido cum pectore corpus
Dulceque patrandum feruet amoris opus
Mox fugit expulsus lethaea ad littora somnus
Ingratusque meo corpore sensus adest
Quo cum blanda volat cupido ementita voluptas
Et remanet querula non nisi mente dolor
Cum vigil in vacuo te quaerimus Ursula lecto
Sed tua deceptum lusit imago volans
O mihi quot tristes renovas tunc pectore curas
Nulla mihi vellem quae medicina levet
Tantus adest cupidis miserisque in amantibus error
Ut cupiat nullam morbidus aeger opem
Somne soporifera qui fers tua gaudia nocte
An tua quid veri somnia ferre queant?
Dum nos sub variis ludunt simulacra figuris
Et mortis species nox gerit alta vagas
An cum letheas animus defertur ad undas
Talis erit vitae vana figura meae?
Quicquid erit: vacuas relevabimus Ursula curas
Mutua dum iungit pectora nostra favor
Nec mihi divitiae desunt: et amoris alumni
Par genus: et formae munera clara meae
Ante trucem faciem latronis quisquis egenus
Divitias iactat captus amore suas
Hic timet: hic sperat trepidantes dispare voto
Hunc metus altus habet spes tenet ille ratas
Has mihi fac certas nec defraudabis amantem
Nocteque ventura somnia vera dabis
Dum mecum cupido copones corpora lecto
Suspiretque suo blanda Venus gemitu
Ibis in amplexus moxque oribus ora ligabis
Et miles Veneris proelia saeva dabis
Ingeminesque tuos referens super ictibus ictus
Nec cedes bello cruda puella meo
Cumque utriusque furens fuerit satiata voluptas
Lassatos foveat somnus et alma quies
Ante tamen moneas securum linquere lectum
Quam fundat radios Phoebus ab axe suos
Ne nos oppressos somno rivalis amantes
Opprimat et capiti vulnera saeva paret

NEmo velit vetitos bene sanus tangere lectos
Et neque legitimas sollicitare faces
Quam prope concussa fueram deprensus in aede
Gaudia sperato dum dedit ursa toro
Ursa cui fulmen magni Iovis eruat auras
Plutoque sub stygias hanc vehat ater aquas
Quippe suis gestat nomen par fraudibus: omnes
Exsuperans rigidas insidiosa feras
Nulla per humanas res est sincera voluptas
Sollicitum laetis semper adesse solet
Inter complexus: et basia grata iacebam
Et quicquid lecto fervidus audet amans
Cumque pene mediam superassent sidera noctem
Dum vertit currum clara Calisto suum
Mox fragor intonuit rigidis resonantibus armis
Quale solet Martis conglomerata cohors
Iamque propinquabat nostro fera turba cubili
Coeperat et temera rumpere claustra manu
Moliri et nostros convulso cardine postes
Concutiens clava. fuste. bipenne. manu
Sive maritus erat seu conrivalis adulter
Seu cui pollicita est Ursa dolosa torum
Exclamat vasto mox barbarus ille boatu
Et dederat tales in mea fata minas
Pape cave (papum ratus ille latere cubili)
Iam tibi praeripiam perfide testiculos
Lex fuit haec priscis et sanctio sacra sub annis
Desectare sacris membra pudenda viris
Et modo Rhenanas lex haec est coepta per oras
Dum sacra testipremis membra secare licet
Dixit. et insonuit iam cardine ianua fracto
Deciderantque suis fortia claustra seris
Mox ego per bifores deflecto crura fenestras
Corpore iam nudus praecipitandus humo
O mihi Daedaleas Venus insere candida pennas
Molliter ut terris iam mea membra cadant
Forte domus fuerat nostro coniuncta cubili
Imbrice sed paries dissociatus erat
Hac ego praecipiti dederam mea corpora saltu
Crure parum laeso terra petita fuit
Irrupit nostrum sed iam fera turba cubile
Meque stupet celsa desiluisse domo
Etiam saxa volant: saxum praeteruolat aurem
Et resonant lotio testea vasa suo
Ast ego per medias nudus discurro plateas
Testatus nitido numina cuncta polo
Numina iam stabant toto rutilantia caelo
Sex in signifero sidera clara polo
Laniger in medio caeli leo stabat in ortu
Urniger Herculeas forte petebat aquas
Claviger: et Cepheus: Eniochus: Cassiopeia
Perseus: Arctophylax: anguis: et ursa ferox
At parte ex alia pluvioso sidere Orion
Stabat uterque canis: Cetus: et Eridanus
Et lepus ad tantos visus mihi currere motus
Qui dederat nostrae maxima signa fugae
Andromedeque meas derisit amoris aerumnas
Viderat ut nudum currere nuda virum
Illa mihi tandem vox est audita per auras
Seu Veneris fuerat: seu Iovis omniproci
Difficiles aditu fugias in amore puellas
Si te secura ludere mente iuvat
Utque solet charam venator ducere praedam
Quae sibi cum magno capta labore fuit
Sic in lascivo Veneris contingit amore
Ut facilem spernas difficilemque petas

Iuravi totiens testatus numina caeli
Ursula me lectum spernere velle tuum
Quippe tuam nequeo linguam tolerare procacem
Et totiens iussis verba proterua meis
Quasque struis semper fallaci pectore fraudes
Dum facies laesi signa pudoris habet
Putidaque exhalant hesternum guttura Bacchum
Oscula ut invito vis mihi blanda dare
Multaque per niveum dum stant vestigia collum
Quae tibi mordaci dente momordit amans
Omne sed exsuperat facinus muliebre: quia inter
Amplexus nuper te duce prensus eram
Ast ego iam cuperem sine te me vivere posse
Aut nunquam vultus cernere posse tuos
Visus enim regerit causas mihi semper amoris
Indiciumque suae lumina mentis habent
Omnibus in vitiis licitum est concurrere pugna
Sola Venus tacita vincitur ipsa fuga
Si fugis: ipsa fugit. gressu comitatur amico
Si vitio mentis blanda alimenta dabis
Utque trahunt validas vivacia sulpura flammas
Et magnum generat parua favilla rogum
Sic amor ex minimis crescit saepissime causis
Ceu parui fontes flumina magna creant
Ergo tuos fugiam vultus: et mellea verba
Docta quibus iuvenes illaqueare soles
Improba iurabas te solo Celtis amore
Haerere: et cunctos spernere velle viros
Expertus: quicumque tibi sua munera mittit
Mox compos voti gaudia noctis habet
O nimium miseras venali merce puellas
Quae sua sic passim vendere membra solent
Non pudor: aut probitas illis: neque honesta voluptas
Nota: sed ad questum voluitur ingenium
Aspice naturae per mutua foedera leges
Quae sociant nexu cuncta animata suo
Unus adest cunctis sociali in amore maritus
Inter quadrupedes cernis: et illud aves
Taurus pro nivea vibrat sua cornua vacca
Cum gallo gallus bella cruenta gerit
Utque ferox pressis sonipes retinetur habenis
Et docet officium qui sua terga premit
Sic varium semper quae gestat femina pectus
Non nisi virtutis verbere discit iter
Ultima sed nostrae quae sit sententia mentis
Accipe iam paucis perfida carminibus
Dum cadet occiduas serpens glacialis in undas
Vel ferus Arctophylax cum genitrice ruet
Terraque dum stellas et caelum gramina gestat
Et socias liquidas ignis habebit aquas
Vel dum nubigeras mare merget fluctibus alpes
Duces Phoebeos sub tua iussa viros
Ergo vel obsequio facilis mulcebis amantem
Et discas nostro te satiare toro
Sic ubi te fidam nostro praebebis amori
praeteritam culpam diluere ipsa potes
Ursula rivalem non possum ferre tonantem
Nec qui lucifluam fertque refertque rotam

SArmatia infelix rigidum damnata per axem
Utraque quam gelido despicit ursa polo
H(ni/oxos que suo volitans per sidera curru
Enioche o nostris quam malefide libris
Nam cum mandata est quondam tibi nostra supellex
(Quam mihi debebas reddere perdideras
Quot scythicas pelles et crudi vellera Mosci
Quicquid hyperboreo et Sarmata mure rapit
Quotque palaestinae secreta volumina linguae
Hei mihi: sarmatico perdidit ille dolo
Plena mihi latiis quis reddet scrinia libris
Et quae de Grais docta Minerva canit
Democritas Zenonas inexplicitosque Platonas
Multaque per Samium dogmata scripta virum
Quid Ciceronis opes querar et pia carmina vatum
Omnia sarmatico perdidit ille dolo
Nolo tamen miserae deducere tempora vitae
Ut mihi post mortem fama perennis eat
Scilicet: his rebus vita est querenda beata
Corporis atque animi non caruisse bonis
Non egeat sanum corpus cum pectore sano
Et rerum causas discere semper amet
Excudatque aliquid residens sub pectore Phoebus
Quod bona posteritas laudet: honoret: amet
Certa domus mihi sit: mediocri et splendeat usu
Contegat et corpus patria lana meum
Iucundus veniat parilis tacitusque sodalis
Qui vultum sortis ferre utriusque queat
Hinc Cytherea meo consors sit candida lecto
Quae sit carminibus lima severa meis
Rite deos venerer nec mens mihi conscia culpae
Et maneat vitae candida fama meae
Iudice me nemo sic neque teste cadet
Sic ubi tranquillae currunt mihi stamina vitae
Nil querar amissos in mea damna libros
Et pelles scythicas et crudi vellera Mosci
Textaque sarrana serica fila manu

ALbore quid sacros violas temerarie lectos?
Vestalesque tuis ignibus ipse coquis?
Inque sacram sacer ipse ruis fera praelia miscens
Tenta cruentato dum furit hasta toro
Vulnera quin etiam nullam inducentia mortem
Exploras: cunnum dum feris ipse sacrum
Laurigerumque deum casta cum pallade rides
Et quae pieridum docta caterua canit
Pruriat in nostris quamvis Venus improba libris
His tamen invenies quod pia vita probat:
An quia Mars genuit sacra de virgine remum
Et fratrem: latiae qui caput urbis erat:
Idcirco liceat sacras violare puellas?
Velatae sacrum et pene ferire lacum
Te saltem admoneant prisco de tempore leges
Quae de vestali et virgine lata fuit
Scilicet ut pereat: vivo corrupta sepulchro
Templorum casto dedita servitio
Laxior est vestrae sed facta licentia vitae
Dum vobis tantas accumulastis opes
Quae reges et iura regunt superumque favorem
Regnaque diripiunt quae modo Pluto regit
Omnia nummus habet: caelum venale: quid ultra?
Invertit leges Pluto sepulte tuas
Si tibi sit nummus animas revocabis ab orco
Et patris: et matris: coniugis: et socii
Non ego crediderim fatales esse sorores:
Iudicibusque tribus vel suus ordo manet
Si dederis nummos: nostris quis Turcus ab oris
Pellatur: nullum crimen in orbe manet
O quam felices veniant si rursus in auras
Tantalus? et saxo deditus Aeolides
Aut si quis sanctum daret ob sua crimina nummum
Solueret hos poenis suppliciisque suis
O qualis facies et quae mutatio Romae
Vendidit haec quondam corpora: nunc animas
Quicquid in extremis habuit germania terris
Et mediis quicquid continet illa plagis
Exhaustum est: totum et latias migravit in arces
Expleat ut luxus impia Roma tuos
Dum qui militibus deberent cedere nummi
Et nostro tutas reddere in orbe domos
Hos modo Romanus miles sibi tollit in usus
Ut Veneri et baccho nocte dieque vacet

URsula germanis misit mihi carmina verbis
Fulmina quae possent frangere rauca Iovis
Excuterentque suum Neptuno blanda tridentem
Et Marti gladium Mercurioque lyram
O quotiens placidae dedimus nunc oscula chartae
Et quotiens nobis illa relecta fuit
Eius enim videor praesentes cernere vultus
Dum sua luminibus perlego scripta meis
Sed lacrimae produnt veros sibi mente calores
Confudit scriptas cum quibus illa notas
Et queritur tacita Veneris se compede vinctam
Et simulat flammas condere posse suas
Felix si latiam didicisset femina linguam
Iam respondissent verba latina meis
Non proba: non sappho: nec Hrosvida blandius illa
Scripsisset lyricis carmina docta modis
Nemo germanas latialia verba puellas
Edocet: aut cupiat verba latina loqui
Quamvis femineis scateat germania claustris
Et latiis verbis nocte dieque canant
Sacra tamen latias intelligit ulla camenas
Tantum simplicitas barbariesque placet
Vel druidum ritu non debent noscere voces
Quas dedit arcanis Solyma terra libris
Scilicet in vulgum ne serpant sacra profanum
Mandentur magicis vel sacra verba dolis
Quapropter ritu quondam servavit eodem
Relligio. ut nullus ferret in aede libros
Compulsi Graios iuvenes ediscere versus
Nec liber in manibus ceu modo tritus erat
Sed nunc germanis tot pressa volumina terris
Ut scateat libris quaeque taberna sacris
Omnia pressor habet nil nunc absconditum in orbe est
Cunctaque sub lucem iam rediere novam
Scimus enim caelo faciat quid Iuppiter alto
Et quid sub terris Pluto sepultus agat
Quid sibi monstra velint: quae tot modo visa sub orbe
Germano ut cunctis sit timor atque metus
Quid referam pueros? vel porcos? vidimus ipsi
Corpore qui bifidi: frons tamen una manet
Antaceam memorant Oeni quam litore matrem
Sex quater heu fetus ventre tulisse simul
Nec volucres tacuisse queam tres cardine soles
Et quae de caelo fulgetra saeva ruit
Pulcher Helvetias ubi Rhenus concoquit uvas
Gallica Germanis proxima rura secans
Sed redeo: sacros quid prodest psallere versus?
Nocte dieque suos sollicitare deos?
Dum canit et nescit quid sacro carmine poscat
Sic solet in medio vacca boare foro
Sicque datur teneris occasio multa puellis
Plurima quae tacita crimina mente ferant
Et cum deberent animos intendere verbis
Intendit tempus sacra puella procis
Ergo fata meam si ducant Ursula vitam
Inceptusque manet si modo noster amor
Carmina romanis doceam te scribere verbis
Pulsabisque meae plectra canora lyrae
Tunc mea lingua tuis infundet verba labellis
Et dabitur versu syllaba quaeque tuo
Hanc tibi nunc longam per basia longa notabo
Oscula rapta dabo cum brevis ulla venit
Omnia Romanae sic disces verba loquelae
Donec sis latiis facta diserta modis
Aegoceros niveas dum fundit ab aethere plumas
Litoreusque trahit Cancer in orbe dies
Vel dum Libra suis opulentat frugibus annum
Dux gregis et vernum tempus adesse iubet
Semper eris stabilis concordi foedere nexus
Mutuus et nostris mentibus ardor erit
Cumque datur gelidos olim sepelirier artus
Et circum funus flamma suprema calet
Hoc mox perpetui statuam tibi carmen honoris
Quod referat laudes docta puella tuas
Ursula Romanis quae scripsit carmina verbis
Hic iacet et musis plectra sonora tulit

QUam variis fatis caelestia sidera mentes
Exagitent: nostro carmine nota dabo
Ille tenax rigido tellurem versat aratro
Et stimulat biiuges per sua rura boves
Hic baccho teneras coniungit in ordine vites
Ut repleat dulci concava vasa mero
Ille ducum et regum sequitur spectabilis aulas
Donec sub titulum nobilitatis eat
Est alius: quem fata ferunt ad praelia Martis
Deliciasque suas vulnera saeva putat
Divitias alius caecum concludit in antrum
Et spernit solitas ventre famente dapes
Illi tantus amor nummi mihi quantus amore
Dum sequor amplexus Ursula chara tuos
Est alius: nomen qui gestit habere poetae
Nominibusque tribus nobilis esse cupit
Et quamvis nullos didicit concludere versus
Et quo legitimum stare poema solet
Ille tamen titulum vatis nomenque poetae
Mentitur: vacuum nomen ab arte gerens
Cuius cum relegis figmenta et inania verba
Ceu crepitus ventris turpiter aure sonant
Non is divina: aut humana negotia tractat
Grammatici tantum nomen inertis habet
Atque utinam latiam: graiamque hic flectere linguam
Nosceret: et quicquid philosophia docet
Spumam: algam: bibulam scribit sine calce et arenam
Nec quod divinae est construit artis opus
Antigonus tali dederat sua dona poetae
Ut dese nullum scribere vellet opus
Inter mortales nemo est sublimior arte
Quam qui describit cuncta poeta bonus
Nascitur hic melius quam praeceptore creatur
Divinum ingenium cui dat ab arce deus
Divinaque sua conscendit ad aethera mente
Verbaque blandiloquo fingit in eloquio
Haec tria si quis habet veri sibi nomina vatis
Accipit et cunctis carmine gratus erit
Sorte sua contentus erit parvoque beatus
Diuitiasque suas carmina docta putat
Induit hic tetrum simulata mente cucullum
Fomenta ut vitae possit habere suae
Indoctum tandem quem sors ubi tollit in altum
Et cuperet nemo fieret quia doctus in orbe
Mactat enim obtruncans scripta vetusta manu
Inque habitu et verbis et gestu relligiosus
Pectore sed rapidus noscitur esse lupus
Ebrius hic tota desiccat pocula nocte
Omnivori tantum gaudia ventris amans
Astrorum petit ille vias: zonasque patentes
Climata cum certo dinumerans radio
Ille vagus quaerit per vastum flumina mundum
Oceanique trucis littora cuncta notat
Hic mare velivolum plenumque furentibus Euris
Scandit: et aeratas in sua lucra rates
Et populos gentesque petit quos Phoebus ad ortum
Quosque per occasum lumine pronus adit
Ille genethliacam praedicit fata per artem
Et manibus densas tractat e)fhmeri/das
Illis non alia est regio nunc plenior ulla
Quam quae germano nomine dicta manet
Est qui fortuitis praedicat tempora punctis
Quemque tenet glabra linea scripta vola
Hic quaerit numeris arcana mente cabalas
Et magicis verbis sacra profana facit
Ille videt sacro Cristallo cuncta futura
Euocat hic manes tartareumque chaos
Alter mirifico probat omnia condita verbo
Bisque duas samias iactat in ore notas
Non opus est nobis quod Gallia vana petatur
Nobiscum surgit cuncta superstitio
Cum deus hunc sacro perfecit pectore mundum
Ut nihil huic addi diminuive queat
Cur temere illi audent naturae vertere leges!
Arcanumque dei vendere consilium!
Hinc tales natura fugit: deus optimus odit
Ceu qui prostituant condita fata dei
Nemo mathematicus genium indemnatus habebit
Quandoquidem violat iusque piumque dei
Inde parum illorum constant mentes: animique
Et vita illorum multa pericla subit
Hic cupidus tacito confundit in igne metallum
Promittens auri pondera magna novi
Et vagus in toto sponsor devoluitur orbe
Decipiens nugis oppida cuncta suis
Concoquit hic aurum potabile: philosophorum
Et lapidem miro conficit ingenio
Ille rotam vivam patula promittit in aura
Cuius motorem cernere nemo queat
Huic Lolli doctrina placet: verbosior omni
Quae sedet ad cunas garrula semper anus
Est quem per totam dialectica sauciat annum
Cui lis de rebus nominibusque venit
Bella Chimerifero cui sunt rabiosa tumultu
Dum fervet totis rixa proterua scholis
Cum res defendit cui nomina praetulit alter
Pro quorum rixis non faba danda mihi
Hi modo germanas gymnasia cuncta per oras
Implent et logicam per tria lustra docent
Nemo hic Platonis quid dia volumina scribant
Noverit aut Plinii vel Ciceronis opes
Dum quaeris faciat quid Socrates aut Plato summa
Lumina: per Graias quae micuere scholas
Mox tibi respondent hic currit et ille movetur
Sic perdunt nugis tempora cuncta suis
Bartolus hunc: Baldusque tenet: verbosus et Aso
Quemque tulit tumido Sicilis unda freto
Est qui Romanam cupidus discurrat ad urbem
Absentes nummos in sua lucra petens
Dives ubi multis altaribus est: pia Baccho
Et Veneri cunctis sacra diebus agit
Ast ego non alio potui sub sidere nasci
Quam quod sub terris dicitur alma Venus
Illa suo totam texit mihi sidere vitam
Quatuor ut lustris vita peracta fuit
Cumque alii variis plorent sua fata querelis
Tela Dionei numinis ipse queror

SQuamigeris modo Phoebus agit sub piscibus orbem
Humida et ad vernae sidera tendit ovis
Iamque redit nostris lumen spirabile terris
Occultum inferno quod prius orbe fuit
Inde simul certant calor et crassissimus humor
Frigida quem genuit nuntia mortis hiems
Quaeque prius fuerant occlusis corpora poris
Soluuntur Phoebo iam redeunte novo
Spumeus hinc toto lascivit corpore sanguis
Et tumet in membris turgida vena suis
Ergo ubi cras roseo sol spargit lumine terras
Vena mihi elicito caesa cruore fluet
Nam mihi dum pectus gravidum non rite saliret
Nec tenuit soliti vena tenoris iter
Hippocraten: Rasum. Galienum: celsum Avicennam
Consului: medicam qui mihi ferrer opem
Qui mihi ferret opem medicus si fata morari
Arte potest: doses miscet ut ille suas
Sanguine plena tumens (respondit) vena secanda est
Et cruor atra gerens eiaculandus erit
Mox ego consului Phoebum quae signa teneret
Atque ubi in obliquo curreret axe soror
Iuppiter inveni Venerem cras luce benigna
Aspiciet: clarum solque tenebit iter
Ergo age cras venias nostri sub limina tecti
Ursula: pars animae dimidiumque meae
Primus amor furor est: et noxia flamma secundus
Tertius a vera sed ratione venit
Quartus ab officio est dum curva supervenit aetas
Quae movet ad baculum languida membra suum
Stabis et emissum spectabis laeta cruorem
Iudiciumque mei sanguinis ipsa dabis
Scilicet an fido tibi sim coniunctus amore
Dilecta et quantum femina nulla mihi est
Sanguis enim sedes animae cum dicitur esse
Iudicium veri semper amoris habet
Sic tua te facies prodit cum cernis amantem
Candida sanguineus mox ferit ora rubor
Sic tua sperato dum comprimo pectora lecto
Purpureo occurres blanda liquore mihi
Albaque sanguineis miscentur lilia baccis
Dum simul ad metam pugna utriusque venit
Ergo age puniceam dum vult incidere venam
Flebo/tomos querens vulneris ante locum
Qui simul ac vulnus subito mihi fecerit ictu
Et cruor elicitus prosilit astra petens
Tu niveis manibus sustentans Ursula peluem
Hos mihi versiculos in mea fata canens
Macte novum Celtis membris habiture vigorem
Prorogat et vitam Iuppiter ipse tuam
Et mox fasciola constringes vulnera nostra
Quam signet cordis nota figura tui
Inde torum molli sternes mihi candida pluma
Ceruicemque meam terque quaterque leves
Oscula tunc blandis infiges dulcia labris
Et fies nostri fida ministra tori
Sed caveas caesam ne tanges lubrica venam
Nam solet in digitis vena tumere tuis

URsula quid differs promissae gaudia noctis
Suspendens longis pectora nostra moris
Nescis quam rapido nos fallant tempora cursu
Dum partem vitae quaelibet hora rapit
Felix qui potuit vitae decerpere fructus
Et laetus stabili semper amore frui
Quippe dies venient cum nobis curua senectus
Gaudia cum placidis eximet illa iocis
Tunc dulces risus aberunt et gratia vultus
Et quae nunc oculis spirat amica Venus
Tunc tua quae cunctos iuvenes iam forma lacessit
Et gena purpureo mixta rubore nitens
Pallida suscipiet rugas et sucus abibit
Turgida lascivo corpore membra movens
Cumque suo nitidae consurgunt ordine stellae
Terraque lucifluum condidit atra globum
Frigida tu viduo torpebis sola grabato
Nec tibi iam iuvenes carmina laeta canent
Et latus huc illuc iactes somnumque vocabis
Sed praesens lecto non erit ille tuo
Defrictisque tuis ubi mane exsurgis ocellis
Dices quam longae tempora noctis erant
Quae quondam spatio numerabas unius horae
Proelia dum tota nocte cruenta dares
Haerebantque simul tenero cum corpore corpus
Mordebasque rudes dente proterva notas
Ergo age laetitia ne fraudes tempora nostra
Cras praesens tectis sis precor Ursa meis
Quippe duodecimam mihi cras Trieluri/den implet
Phoebus ab Eoa tethyos ortus aqua
Phoebe bis undenas Ganymedis sidere partes
Seruabas: vitam ut das mihi in orbe meam
Pythia cras Phoebo Trieterica festa lyaeo
Instituam numeris candida dona meis
Phoebus amor vatum Phoebus mihi computat annos
Ista dies Phoebo festa superba trahet
Ignigenoque deo curas qui supprimit atras
Ille ratas vitae spes dat habere meae
Et licet occasum mea nunc vaga sidera poscant
Longa tamen vitae tempora spero meae
Ergo age natales cras pones Ursula mensas
Et genio sacras instrue larga dapes
Aetatemque tuam si vis numerare trilustrem
Quatuor et messes Ursula chara potes
Pocula vertemus totiens quot Phoebus in axe
Annua confecit tempora nostra regens
Oscula carpemus placidosque canemus amores
Iungentes blandae carmina docta lyrae
Omnia plena iocis: securo et plena cachinno
Et plenus Baccho cantharus omnis erit
Oscula dehinc laeti Venerisque suavia bella
Pergemus placido continuare toro
Tartara cum poenis et regna calentia ditis
Crassaque sensificis frigora cum tenebris
Esse sacerdotum commenta putemus inertum
Cum quibus hi vulgi pectora caeca regunt
Magnaque sub variis abscondunt monstra cucullis
Harpyias volucres cerbereumque caput
Monstrorum et quicquid memorant sacra carmina libris
Moribus illorum tradere quisque potest
Horum nos tenero nunc despiciamus amore
Murmura: blandiloquam concutiendo xe/lun
Haec ego dum laeta cecinissem carmina mente
Reddiderat querulos Ursula maesta sonos
Proh facinus dixit: referunt quid Celtis in urbe!
Audio te Rhenum linquere velle vagum
Perfidus Arctoas contendens visere terras
Cras ubi Francorum moenia nauta petet
Te furiosa sequar vaga per nemorosa turogi
Et sua qua Cattus regna petrosa tenet
Perque Salam: Vidrumque vagum et rigidumque Visurgum
Perque Oderae nigras te comitabor aquas
Perque sinum Arctoum: Gothorum a nomine dictum
Hic tecum celsas laeta subibo rates
Arcturum patiar nimbosae et Pleiados iras
Teque mare incertum tristis Orion agens
Perferam et oleniae signum pluviale capellae
Ette qui phrixo naufraga vela dabas
Dum mihi contingat tecum considere transtris
Dacica germanis proxima regna videns
Hinc Tylen quondam fuerat quae terminus orbis
Insula: sed finem nunc glacialis habet
Sic vaga mutantur sinuosae littora terrae
Cum caelo et toto constat in orbe nihil
Dixit et infectos pestis sibi corripit artus
Intentans celeres ad sua vota pedes

RHene Moguntiacam rapidus qui tendis ad urbem
Qua te Rhene suis Ceria salutat aquis
Quaque tibi Moenus miscetur nomine claro
Flumina quadrifluo qui sua monte trahit
Sed tuus excelsis fons ortus in alpibus: acres
Linquit Helvetios valle sonante viros
Terquinis annis pater hic Nicolaus in alpe
Sederat et nullos ceperat ore cibos
Sive deo pascente virum sive aere crasso
Servata est sancti caelica vita viri
Libera germanis haec gens est sola sub oris
Iustitiam et leges saeva per arma tuens
Fama est Italicas atrox dum Cimber in oras
Inrueret: suedos secum habuisse duces
Relliquiasque suae per tecta alpina ruinae
Liquisse: et suetios se vocitare viros
Indomitam gentem rosei sitibunda cruoris
Qualis in Arctoa noscitur esse plaga
Cum quae magna tulit domus austria proelia quondam
Maximus aemilius: nuper et arma tulit
Congressi et valido bellatum utrimque tumultu est
Sed nondum belli finis utrisque datus
Perque lacus celer inde duos te voluis ad urbem
Quae de constanti Caesare nomen habet
Insula qua mediis clarissima surgit in undis
Tiberii quondam Caesaris arma tenens
Sed druidis sacris nunc haec est insula plena
Quos nostris regnis terra Britanna dedit
Per scopulos ruis inde vagus celer atque sonorus
Perque Cataractas impetuose duas
Donec per pulchram rapiaris Basiliensem
Urbem: quae gallis proxima rura colit
Hartmannus meus hac Eptingus in urbe recumbit
Doctorumque virum candidus hospes adest
Argentoracos Nemetes hinc Vangionasque
Abluit irriguo fons tuus ille vado
Hic meus aeterno quo mens mihi feruet amore
Vangionum praesul candida tecta colit
Iamque Moguntiacam vastus te flectis ad urbem
Quae prima impressas tradidit aere notas
Qualem ego te memorem! talem qui in veneris artem
Italicis: grais plus memorande viris
Hic ubi sol roseo revehet cras lumina curru
Et clarum croceo sparserit orbe iubar
Accipies nostram piceatis navibus Ursam
Ibit enim calidis urbs ubi fumat quis
Urbs ubi fumat aquis chraneo ab Apolline dictis
Corpora quae morbis tincta liquore levant
Quaque patent celsae genitricis templa tonantis
Sanctius in nostro quis nihil orbe micat
Hanc caput imperii statuit rex Karolus olim
Dum gallos nostro subderet imperio
Gallia quae nostris vitiis nunc libera vivit
Et spernit leges Romulidumque duces
Ast ubi Rhene meam duces pater alme puellam
Fac maneat sancto numine casto tuo
Neve sacerdotes blandis allectet ocellis
Qui tua per ripas flumina tota tenent
Quondam enim ubi latiis legionibus arma fremebant
Hic Constantini: iam toga sacra canit
Instruit et varias furienti Marte cohortes
Hasta cruentato dum furit acta toro
Casta precor maneat nec vina meracia sumet
Quae stimulant tumidum saepe resumpta femur
Praesertim quae collis habet qui nominis autor
Urbi est de Baccho nomina clara gerens
Sed cum peruentum est obliqui ad cornua vallis
Quam rapidus vortex saevaque syrtis habet
Voxque repercussis specubus reboabit ab altis
Fertur silvicolas quos habitasse deos
Quaque sibi caecos memorant quaesisse meatus
Rhenum et sub terras fertur habere vias
Atque aliis dicunt tandem regionibus ortum
Largifluos fontes amne creare suo
Ceu Graii memorant subter labentia terris
Flumina apud siculos fontibus orta novis
Hic pater alme tuo posco sis numine praesens
Ne navem refluo sorbeat unda freto
Sed facias velis intret turgentibus urbem
Qua fluis in Rhenum flave Mosella tuum
Flumine trevericam quique alluis impiger urbem
Multa tenet veterum quae monimenta Virum
Vidimus hic Grais e)pigra/mmata multa lituris
Multa Mosellanis castraque celsa iugis
His ripis duxit clarus Tritennius ortum
Cusaque: Mosellae qui decus omne fuit
Navis Agrippinam vaga sed cum venit ad urbem
Expones Ursam candide Rhene meam
Transmittens curru per Iulia moenia in urbem
Quae sua de thermis nomina clara gerit
Interea ad fortem te flectis Rhene Nusiam
Burgundi Karoli quae tulit arma ducis
Cum trifido scindens flumine Rhene caput
Issula ad Arctoas gentes: sed Balus in austros
Rhene sed in medio gurgite nomen habes
Haec Batavi: madidique habitant loca nota Sicambri
Quos modo Gelrenses: Flamineosque vocant
Hollandosque cavis habitant qui litora terris
Suspensos dubio per freta saeva metu
Nec cuiquam mirum madeant quod nocte dieque
Quandoquidem mediis hic habitatur aquis
Sic tua qui celsis deducis ab alpibus ora
Marmora cum triplici flumine Rhene subis

SAeva lues nostram tibi quid rapuisse puellam
Profuit! et subita prostravisse nece!
Unus et alter abit mihi nunc dulcissimus annus
Dum mea traiecit pectora blanda Venus
Ursellaeque meae tanto me iunxit amore
Facta quod ex nostris una animabus erat
Sed tu saeva lues cupidos disiungis amantes
Semianimem cogens vivere dira virum
Ast ego non possum tantos tolerare dolores
Desertae vitae tempora maesta trahens
Sed dum parca meam sic iussit currere vitam
Ut te sublata nec mihi vita foret
Ergo mihi gladio mors consciscenda cruento est
Stringendusve meo gutture funis erit
Vel mea praecipiti demergam corpora Rheno
Hic ubi vorticibus dira vorago patet
Non tua busta meo pede conculcabo puella
Nec possum tumulos Ursa videre tuos
Ossa cinisque iaces: quondam (dum vita superstes)
Gaudia cum nitida fronte serena dabas
Qualem commemorant Spartanis moenibus ortam
Quae fuerat Phrygii causa et origo mali
Talis erat facies: Veneris certissima proles
Praestat virgineis quale Diana choris
Ibo per extremos Dacos: Suedos: Noribegos
Qua ferus et Cimber regna gelata colunt
Hic ego direptos deflebo tristis amores
Augebit lacrimas humida terra meas
Si lacrimis revocanda foret tua vita puella
Audirentque meas impia fata preces
Omnia iam nostros auxissent flumina fletus
Donec ad superos reddita viva fores
Dira lues seu te produxerit ira deorum
Seu cum deficiunt sidera saeva venis
Seu corrumpuntur Cereris cum dona per agros
Quicquid et arboreis fructibus arua creant
Inde vel humano vitiatur corpore sanguis
Vel sua corporibus dira venena scatent
Vel tua letiferi causa est iniuria caeli
Vel nebulis nocuis pestis amara venis
Hinc volucres magnis exire haec regna cateruis
Cernimus: atque alias querere saepe plagas
Seuse sub numerum certum natura reducit
Grassaris morbo dum fera saeva tuo
Quicquid id est: tua causa latet saevissima pestis
Cum subito casu corpora nostra necas
Non tris expectas (fureris dum pessima soles)
Quique hodie est vivus cras sua busta videt
Hic sedet ad placidos laeta cum mente sodales
Nescio mox clamat quid mihi crure tumet
Hic a)po/sthma suo queritur sub gutture natum
Huncque sub ascellis pustula saeva premit
Ille venenosum gerit intra viscera morbum
Et moritur: signum cum neque mortis habet
Aegros destituunt socii: coniunxque maritum
Deserit: et natos saeva noverca fugit
Nec sunt qui tumulis prostrata cadavera condant
Pestifera nullus civis in urbe manet
Nec fundit solitos cantus super astra Colonus
Curua ubi per glebam ducit aratra rudem
Quam melius fuerat rigidis occumbere in armis
Mars ubi sanguineus praelia cruda movet
Agmine praesentes ubi quisquis conspicit hostes
Et vitare sagax vulnera quaeque potest
Saeva sed occultis feriunt tua spicula telis
Pestis: et it trepido plena timore dies
Ferrea claustra subis: sublimia moenia scandis
Ascendens arces per iuga celsa sitas
Nec medicina potest saevum depellere morbum
Dum moritur medicam qui dare debet opem
Nec deus ullus adest miseris qui ferre salutem
Iam velit: aut votis prosper adesse piis
Haec ego dum querulis scripsissem carmina verbis
Obduxit oculos maeror utrosque meos
Cumque soporifera iacuissent membra quiete
Visa fuit somnis Ursula chara meis
Ursa sub augusta mihi vix iam cognita forma
Et dixit querulos siste Poeta modos
Ipsa sub elyseis habito nunc candida campis
Causa meae mortis nec modo flenda tibi est
Dum mox ad superas me Iuppiter evocet auras
Inque globo Veneris regna beata dabit
Et sua cum tollet nitidis nox lumina stellis
Me tibi praesentem sidera nostra ferent
Sic visum superis: ut corpora nostra relinquens
Spiritus: in stellas quisque suas remeet
At tu si quid habes nostrum extensurus honorem
Fac titulum clarum nostra sepulcra ferant
Et tua nominibus iungentur nomina nostris
Ut volet in varias fama utriusque plagas
Nullus enim maior poterit mortalibus addi
Quam qui defunctos concomitatur honos
Dixit: et in tenues fugiens evanuit auras
Quale vapor caelo perditur aurivago
Ast ego mox lacrimis hoc scripsi carmen obortis
Quod referat laudes Ursula chara tuas
Ursula Rhenanis decus et vaga gloria ripis
Hic iacet ad Veneris diva relata globum
Pulchra renascentes ut Phoebi nuntiet ortus
Luceat et fessos sol ubi condit equos

PLumule quid plumas semper mihi marcide laudas
Quis stertis cunctos in tua damna dies
Non facit hoc pullos nido qui concitat ales
Nec fera quae catulis monstrat in arua vias
Educens natos campos et flumina monstrat
Et varias praedas prendere in arte docet
Te iuvat in patrio semper requiescere nido
Et pigrum noto cespite fata trahi
Linque focum patrium: peregrinaque sidera caeli
Conspice: caelestes si petis ire vias
Nam veluti variis mercator querit in oris
Divitias: et opes in sua tecta ferens
Sic tacitas cupiens naturae noscere causas
Ipse petas varias in tua lucra plagas
Nec te vaniloqui moveant vaga murmura vulgi
Te dicens nullo sistere posse loco
Nam cui propositum est naturae cernere vultum
Hic mare sub variis cernet et astra locis
Sic tibi multiplices patefient ordine causae
Quas vulgus stolido pectore saepe stupet
Quis maris undivagi naturam credere possit!
Ni videat rauci murmura saeva sali
Quisue hominum mores varios tot et ore loquelas
Crediderit! causas qui nisi doctus habet
Quis rapidos ventos! Hibernae et sidera noctis!
Et brevis aestivae tempora nosse queat!
Utque aliis alia nascantur sidera terra
Hisque cadant! illis semper in axe manent!
Ni sua qui variis pressit vestigia terris
Atque illam teretis senserat esse globi
Et circumduci rapida vertigine caelum
Et septem variis ire per astra rotis
Sic primi fuerant peregrini ut fertur in orbe
Scripta quibus Grais pulchra sophia libris
Summus Aristoteles Pellaei castra secutus
Naturam varias prendit habere vices
Platoque Niliacas peregrinus venit in oras
Accipiens animo dogmata sacra suo
Pythagoras etiam latias migrabat in urbes
Instituens graiae nomina clara scholae
A Scythicis veniens Anacharsis barbarus oris
Palladia didicit quicquid in urbe fuit
Atque alii multi quorum modo nomina clara
Graecia cum titulis gaudet habere suis
Reges quin etiam totum perquirere mundum
Dum cupiunt variis bella tulere plagis
Magnus Alexander nigros pervenit ad Indos
Sicque Asiam bello protulit ille suo
Quid memorem Alcidem. et fatum experientis Ulixis
Iactatus dubia per freta cruda rate
Aeternos loquitur celebris quos fama per orbem et
Mirantur tales saecula cuncta viros
Semper enim dubiis virtus se credere rebus
Gaudet. et insueta pergere ad astra via
Romanis etiam qui tot regionibus acti
Gratia sit: similes qui genuere viros
Qui si pertaesi fuerint tot adisse labores
Non foret in tantis scripta sophia libris
Et quae naturae facies : hominumque propago
Qui terram variis excoluere plagis
Quos inter nitido Caesar fulgore coruscat
Cui dederat Nilus sidera nosse vagus
Diversos caeli dum pergit visere tractus
Doctior est latiis Ausonis ora libris
Ipse quoque ut patriis latuissem Celtis in oris
Nec peregrina foret terra petita mihi
Non Hasilina foret nostris cantata libellis
Vistula quam tumidis pulcher alebat aquis
Elsula nec tantam meruisset carmine famam
Ursula nec Rheno saepe legenda meo
Nec modo sidereo mea cimbrica Barbara vultu
Movisset gelidi membra sopita senis
Cuique ego nunc tremulae committo vela senectae
Illa mihi quarti finis amoris erit
Ergo age iam patrium linquas rogo Plumule nidum
Ut videas varias in tua lucra plagas
Expergiscere et aude aliquid quia saecla loquantur
Sic tua sub caelo nomina clara volent
Quo moriare loco nil refert: ad Iovis aulam
A terra spatium semper habebis idem

TEmpus erat niveas dum caelum spargere plumas
Incipit. et nubes conglomerare vagas
Phoebus ad hibernum dum flectit lumina captum
Qui noctis spatium maius in orbe facit
Tunc ego qui fueram peregrinus in orbe decennis
Cogor ad arctoum pergere forte sinum
Orcadibus qua cincta suis Tyle et glacialis
Insula ad extremum quam videt unda polum
Et iam de Rheno per celsa cacumina pergens
Quae Frisius: cattus: Busatoresque tenent
Qua gronigen magna notum est super aethera fama
Rodulfi agricolae patria terra mei
Vidrus ubi curuo sinuat sua flumina flexu
Atque amasus rauco murmure saxa ferit
Vuldaque se fluvius visurgi flectit ad undas
Praebens coenobio nomina clara sacro
Inde per Hercyniam nemoroso robore silvam
Venimus ad terram quam modo Saxo tenet
Pentapolim hinc noto Brunsvigum nomine dictum
Et quae de Gottis urbs generosa manet
Quaque scatet multis Goslaria clara metallis
Embecum et Cereris pocula sana coquit
Montibus hinc celsis iam rarescentibus arua
Pinguia traicimus quaeque Visurgus habet
Visure saxonicis amnis clarissimus oris
Sedibus e septem qua Bremis una micat
Inde ad Cimbriacum contendo Chersonesum
Albis ubi flava sub mare fertur aqua
Sed nunc de Hammonis nomine dicta polis
Eius et ad ripas Madeburgum nobile splendet
De septem sacris sedibus una nitens
Condidit hanc primus Caesar qui dicitur Oddo
Oddo saxonicae gloria summa plagae
Inde urbs clara nitet de lunae nomine dicta
Et lobecum Codoni fama decusque sinus
Angulus haec laudis dicta est urbs nomine prisco
Nulla quia ad Codonum sit mage clara sinum
Angulum in hunc fertur fluvius Dravena patentem
Efficiens portum: plurima vela videns
Hic ego dum fessas cupiebam corpore vires
Restaurare: quies mox mihi parua data est
Barbara Cimbriaca hic hilari me suscipit ore
Et relevat blando corpora colloquio
Ignibus extinctis grata cum voce favillas
Suscitat et vires carmine blanda dabat
Cumque moverentur veteres sub pectore flammae
Me iussit quartum scribere laeta librum

TErdenos Phoebi mihi iam facit orbita cursus
Et super hos decimus cardo volutus adest
Et totiens iam bruma nives demisit et imbres
Et totiens crustis terra gelata fuit
Falceque decubuit totiens Ceres alma sub agris
Et totiens Zephyrus pinxerat arua rosis
Pomaque iam totiens Autumnus protulit hortis
Et totiens Bacchus munera grata dedit
Bis mihi vigenus hinc currit lubricus annus
Prima mihi Phoebi visa ubi lampas erat
Vitalesque vias et respiramina cepi
Infans maternis pastus ab uberibus
Ora dehinc rigidi cogebat ferre magistri
Et ferulam rigidam nocte dieque pati
Inde per arcanam deductus philosophiam
Sudabam studio nocte dieque meo
Inde situm terrae didici cum Tethyos undis
Et triplicis linguae per rudimenta feror
Verba Lyrae sociare fuit mihi summa voluptas
Astrorumque vias pieridumque choros
Nulla meam flexit damnosa pecunia mentem
Illi ego non seruus sed mihi seruus erat
Hinc subii varias peregrinus Teutonis oras
Quatuor ad partes quas Alemanus habet
Iamque ego depilis glabraque in fronte notatus
Et cani mentum corripuere meum
Quale in Goricio feriunt vaga sidera caeli
Et stant cum caluis saxa nivosa iugis
Et mihi iam facies faveat cui nulla puella
Cum turpes rugas undique vultus habet
Invida quae cunctis formam cum tempore tollis
Languida cur properas curva senecta gradu:
Tu facis annosis putrescere robora siluis
Et spolias patulis arbuta grata comis
Aeripedes cervos et equos pernicibus alis
Exuis. et celeres comprimis atra canes
Te veniente cadunt in pratis gramina laeta
Et pereunt oritis lilia odora suis
Hei mihi quo fugiunt lasso de corpore vires
Et coma quae denso vertice flava fuit
Nec vigor in tremulis manibus: mihi vix pedis usus
Nec color in vultu talis ut ante fuit
Per faciem totam frons sese exasperat atra
Et pallent oris lurida labra meis
Rarescunt dentes citrini et in ore coloris
Decidui: et septum deseruere suum
Emoriturque suo mens deficiente calore
Quale solet tepido lente favilla rogo
Dissideo mecum probo nec mea tempora Celtis
Qualis sum nolo: nescio qualis eram
Et me iam fugiunt relevantes maesta sodales
Quique dabant olim gaudia grata iocis
Non animus talis: qualis iuvenilibus annis
Quondam erat: et vires perdidit ille suas
Nec me somnus alit per longae taedia noctis
Humectans requie corpora fessa sua
Sed variae surgunt curae cum pectoris aestu
Et veniunt miris somnia dira modis
Venturae mortis terrent simulacra sopitum
Auribus instillant: cras moriturus abi
Iturus nigras terrae moriturae sub oras
Quis Rhadamanthus atrox crimina cuncta rogat
Eumenides ubi triste sonant truculenta tyranni et
Aula sonat diris percita verberibus
Cerberei flatus ardenti ubi sulpure fumant
Fatalesque deae tempora maesta rotant
Hinc me circumstant vitiorum turba meorum
Dum feruet saeva pectus avaritia
Parte alia me affligit amor: stimulatque cupido
Et movet exigua corpora pigra face
Qualiter Hibernae iam restat portio lucis
Hibernus cum te sol Capricorne tenet
Lucem Cimbriacas miniam tunc spargis in oras
Iamque parum abfuerit totam quin cardine noctem
Inducas: horis vix tribus axe micans

MAgna fuit quondam senibus sapientia canis
Quo coram iuvenis poplite flexus erat
Quique capillosam nudavit vertice testam
Ore verecundo verba pudica loquens
Pristina ob hoc credo tribuisse his saecula honores
Quot sanctos mores et pia facta darent
Ast me iam cano glabroque in vertice multa
Stultitia exagitat dum Venus ipsa placet
Torret amor pectus tenero quoque concoquor igne
Et praeter teneras nulla puella placer
Quod si castigant fido me in amore sodales
Illis responsum carmina nostra dabunt
Graecia septenos habuit tantum sapientes
Qui patriam ingeniis erudiere suis
Italo adhuc nullus nobis numeratus in orbe est
Et neque germanis invenietur agris
Ibis ad Hispanos: Gallos et in orbe Britannos
Extremos: Dacos: Sarmaticosque viros
Invenies paucos quos fro/nhsis alma tenebit
Et quos naturae sollicitaret opus
Divinas atque humanas qui pectore causas
Versarent: raro sidere proveniunt
Ergo senex fugiam sapientis nomen et artes
Stultitia plenus cum vagus orbis eat
Ob bene vivendi rationes philosophatur
Iam nemo: aut quae sit vita beata petit
Propter divitias solum nunc discitur orbe
Turpius et nihil est quam modo habere nihil
Hic medicos sequit: iuris petit ille peritos
Ille sacros libros ob sacra lucra legit
Hic claris titulis septem sibi vendicat artes
Grammaticam et logicam vix docuisse potens
Hic audet sacram lauri deferre coronam
Soluere qui versus nec facere arte potest
Hinc tota ad questum fertur meditatio mentis
Dum gravis aegestas pectus inertis habet
Et per mille dolos et vafri pectoris astus
Divitias et opes accumulare studet
Quippe libido ferox: simulatio: luxus: honores
Illius mentem detinuere trucem
Hos non philosophos Plato: sed bene filosw=matos
Dicit: corporeis dum studeant vitiis
I puer et teneram subito emercato puellam
Bissena currit cui sua vita rota
Quaeque pharetratae vectigal soluere Lunae
Incipit: et Veneri militat arte rudis
Nulla mihi effetis placeat iam femina membris
Sed cui iam fratrans turgida mamma tumet
Illa meas totas exhauriet aere crumenas
Decipiens stolidum docta puella senem
Nec mihi sit curae quod me vicinia damnet
Quandoquidem nummus crimina cuncta tegit
Nummus tot veniens sacris absenter ab aris
Hoc sacrae Veneri sacra pudenda dabo
Septenisque horis pulchram exorabo puellam
Septem criminibus quae mihi causa fuit
Sed tamen angustae surgunt mihi pectore curae
Quae trepidum pectus sollicitare solent
Scilicet: an superi curent pia vota bonorum
Et pravos dignis perdere suppliciis
Quisve malis finis: vel quis post fata bonis sit
Quem Cicero docto disputatore locum
Quis locus emeritis: et ubi sit carcer opacus
Eluit assiduis qui scelera acta rotis
An semper fuerint glebosae flumina terrae
Unde suis tantus fontibus humor eat
Quotque habeat Rhenus annos: quot et impiger hister
Vistula: et arctoo Codanus ipse sinu
An crescant montes: caelum subsidat an altum
Unde tremor terris: et calor altus aquis
Qua causa volitent nunc tot per rura locustae
Quae spoliant fruges: laetaque prata vorant
An nova naturae facies hominesque noventur
Et linguae: et mores: aethereusque polus
Quin etiam an stellae nitido generentur in axe
Accolae Erythrei ceu cecinere maris
Qui conquisissent ubi curuae alimenta senectae
Naturae causas quaerere cura fuit
At nos ad musas iuvenes migramus egentes
Divitias nobis Philosophia negat
Quique ex proseucis stabulis et olentibus orti
His modo nummosas sors vaga donat opes
Ditior inter quos vestali matre creatus
Et quem testiculi progenuere sacri
Qui scelus omne movent: rudibusque altaria vendunt
Commutantque suis pinguia sacra dolis
Iuraque per sanctam repetunt anathemate Romam
Intentantque sibi fulmina rauca Iovis
An deus inclusus mundi cum mole laboret
Vel liber tantum deserat autor opus
Et sic fortuito moveantur singula casu
Et titubet dubio sorsque deusque gradu
Qui voluit recta nos omnes esse figura
Sed reliquis pronam finxit humi faciem
Ut quinque in caelo zonae terraque trahantur
Tres steriles: vitam sed tenuere duae
Et quas Zodiacus non recto intersecat orbe
Bissenisque nitet clarus imaginibus
Sub quibus errones rapiuntur sidera septem
Adversisque viis lumina clara ferunt
Utque alia obliquae Nabathaea per aequora surgant
Signa: alia in recta cernimus orta via
An fatum ex illis: vel constant omnia sorte
An natura potens vel deus illa regat
Illa ego sollicito tractassem sepe labore
Barbara ni quarto nostra canenda libro

UNica quae restas mea Barbara sera voluptas
Quae non fastidis femina blanda senem
Quaeris: quo sensi tua veri signa favoris?
Accipe: non noto munera saepe dabas
Quicquid ab assiduo tibi partum chara labore est
Hoc dederas larga Barbara laeta manu
Dira lues nostros ubi nuper presserat artus
Cogens me tepido saeva iacere toro
Cumque mihi nullus: rarus vel adesset amicus
Qui gereret verae pignus amicitiae
Sola mihi praesens nostrum solata dolorem
Larga mihi medicas saepe ferendo dapes
Iuscula nunc miscens feruenti et iure polentas
Radices. succo: poma et odora dabas
Nec mihi defuerat granosum cortice pomum
Exstinguens aestus Barbara chara meos
Nec mihi defuerat pullus: capus: altilis: ornix
Omnia sollicito larga favore dabas
Unguentisque tuis variis mea membra fovebas
Restituens vires Barbara chara meas
Balnea cum variis herbis mihi saepe struebas
Dunamhdi/a tibi cognita tota fuit
Nec sic dilectos genitrix obseruat alumnos
Officiosa mihi Barbara quam fueras
Inde tibi aeterno devinctus Celtis amore est
Virtutesque tuas carmina nostra canent
Carmina quae quarto tibi in hoc cantata libello
Quo tua posteritas nomina clara leget
Octavus scythicum dum merget plaustra sub aequor
Orbis: et occidua sol orietur aqua
Balticus Euxinum quando sinus exit in histrum
Et Tylea rigidis destituetur aquis
Immemor aeterni fiet tunc Celtis amoris
Barbara in Arctois femina clara plagis
Cumque ad cognatum transibit spiritus astrum
Et consanguineo sidere vita volat
Corpora nostra simul rigida tumulentur in ora
Et saxum hunc titulum mox utriusque feret
Hic sua cum Celtis sepeliverat ossibus ossa
Barbara in Arctois femina clara plagis
Arcticus extremum concludens circulus Axem
Vertice kaqe/tikou nostra sepulchra videt

IAm mihi sexta fluit collectis viribus aetas
Septenam hebdomaden Barbara spero meam
Dum cucumer mihi fronte sedens et pluma nivalis
Deformesque genas ruga senilis arat
Tu mea cum blandis impellens pectora verbis
Sollicitas Veneri sacrificare iocis
Ast ego quid faciam languenti Barbara nervo
Dum mihi displiceam factus amore senex
Me tamen addixit tibi inexplebilis ardor
Blanda Venus nostris quem serit alma animis
Magna Codoneae tibi danda est fama puellae
Quae relevas laetis pectora nostra iocis
Sed velut a Librae descendens sidere Phoebus
Mundus habet caelo languidiore dies
Sic mea iam vergens sub sidera pigra Bootes
Aetas: iam teneris viribus aegra caret
Nec triiuges sic pellit equos per pannonis oras
Ungarus: ut celeri tempora nostra fluunt
Omnia tempus alis: rapis omnia nata per orbem
Omnia perpetuo cardine saecla ferens
Tempore languescunt flores: et tempore surgunt
Tempore mammosum pectus abire solet
Pratorum spoliatur honos cum tempore: pallent
Gramina: et effeta terra fatiscit humo
Sic mihi iam solitae tenuantur tempore vires
Enecat Herculeos curua senecta viros
Dum mihi pubertas teneris feruebat in annis
Mox Hasilina meo capta in amore fuit
Deinde ad spumiferum dum me sors protulit histrum
Elsula carminibus mi celebrata fuit
Ast ubi per Rhenum nuper me sidera voluunt
Ursula teutonico vate superba fuit
His tribus intento steterat mihi ramice neruus
Plurima conficiens bella cruenta toro
Qui nunc languescit priscorum oblitus amorum
Et cadit et prono lumine spectat humum
Nec galea tectus rigidam nunc erigit hastam
Turgebat totiens dum iuvenilis erat
Omne aetas vitium iuvenilis corporis aufert
Solus amat Bacchum verbaque multa senex
Quodque magis mirum supremae in fine senectae
Vexatur sola pectus avaritia

PErfida quid cupide Veneris mihi vota moraris!
Peruersa ingenio lamia saeva tuo
Barbara pollicita est speratae gaudia noctis
Sed me disiungis lamia saeva toro
Perfida quo nostram cupis exhaurire crumenam
Dum dominam tacito vendis avara dolo
Dii tibi dent gelido semper requiescere lecto
Infidusque tibi semper amator eat
Cumque tibi prurit calida tentigine fossa
Et promissa tibi gaudia noctis habes
Hic te decipiat alioque fruatur amore
Te cogens longa spem retinere mora
Experiere meos tandem quos mente dolores
Sustinui. dominam dum mihi saeva negas
Rivalisque meus cuius nunc languida amore es
Illius hic vindex fraudis et ultor erit
Terque quaterque tuum crudo cum verbere tergum
Pulset et increpitet virga sonora nates
Cumque tuo dormis tanquam secura cubili
Et placidus somnus te malefida tenet
Ille superveniens baculo tua terga domabit
Vindicet et fictos in mea vota dolos
Iam scio quod toto nihil est fallacius orbe
Quam cui cuncta regens femina numme places

AUrea barbigero voluit modo lumina capro
Phoebus: et hibernos nox remoratur equos
Vixque suos radios tribus horis spargit in orbem
Ducens opposito lumina clara polo
Algidus hinc Boreas furiens glacialibus undis
Iam Codanum gelidis obstupefecit aquis
Quaque prius tenui currebant limite naves
Hic modo quadriiugis plaustra trahuntur equis
Iamque super glaciem baculo subnixus in auras
Se tollit: celeri currit et inde pede
Sparsus et albenti canescit vellere campus
Et tegitur niveis arbor operta comis
Pratorum latet omnis honos et semina terrae
Donec fetifico lumine Phoebe redis
Cimbrica quid facimus glaciali Barbara caelo
Quo nos ferre iocos: ludere quo ve decet
Est mos Arctoo quo se germania claudit
Aequore: quo rigidum temperet aura gelu
Sub terra effossis facimus convivia cellis
Quis laridum crudum farsaque cruda damus
Cum strumulo caeso: butyroque in pyxide salso
Et Bacchum: et Cereris pocula aquosa damus
Phoebeus rigidas globus ut se condit in undas
Noxque suos oculos protulit ignivomos
Cumque processerunt stellati sidera mundi
Effulsitque suo iam Cynosura polo
Mox noctem ludis baccho Cererisque liquore
Ducimus: aequali et pocula lance volant
Huc mecum tectus descendes vertice Celtis
Sub terris quae sint gaudia grata videns
Dixit: et ob duxit faciem nigrante cucullo
Moxque ego pullato vertice vado comes
Iamque fuit ventum sub subterranea castra
Quae Ceres: et Bacchus: Cypris et alma tenet
Elysiis positum campis me forte putabam
Atque locis quibus in turba sepulta sedet
Tam varios video lusus et ludicra verba
Oscula et amplexus quicquid et audet amans
Iamque ego non noctes tenebrosas ire putabam
Sed qui vernali ridet in axe dies
Gaudet amor tenebris: volat et sub nocte cupido
Noxque placet Veneri. Baccheque blande tibi

IAm cuperem stygias Plutonis adire cavernas
Barbara dans aequa pocula lance mihi
Cum Venus et Bacchus fortissima pectora frangunt
Infirmis fugiam pocula utraque senex
I precor extremos illa cum lance sub indos
Terra ubi perpetuo tosta calore sitit
Aut pete vicinos Pomeranas ebria terras
Aut pete Sarmaticas Barbara saeva plagas
Vel pete Sauromatas ubi Revola Rigaque surgit
Ultima de septem sedibus alta micans
Barbara vesano quid flectis lumina motu
Signaque das oculis non mihi visa prius
Ebria germano vitio suffusa laboras
Nam titubant gressu lingua pedesque suo
Quid iuvat insano pectus lymphare veneno
Et male composito gutture verba loqui
Hei mihi Teutonicas non reddis Barbara voces
Dacica cum Scoticis Barbara verba vomens
Et caput huc illuc iactas et spurcida verba
Lingua supervacuis personat ore sonis
Ira: Cupido: furor Veneris: monstrosa voluptas
Ebrietate ferunt continuasse gradum
Taurus habet certas potandi tempore leges
Sic equus et liquidus quam vehit aer avis
Sed nos divina qui cum ratione vigemus
Cur Venus et Bacchus nocte dieque tenet!
Icarus occiditur: primus quia pocula Bacchi
Protulit: haec vulgus dira venena ratus
Dum poti caderent proni: facieque supini
Et toto nullus corpore sensus erat
Erigone miserata patrem canis ora secuta est
Iuppiter ad superos donec utrumque locat
Ebria quid nostras laceras modo Barbara vestes
Barbra tuum stimulat saeva libido iecur
Ebria quid figis madidis mihi basia labris!
Me tecum ad lectum quid temulenta trahis
Mutonemque suis cupis exturbare latebris
Inquirens manibus condita regna tuis
Pande sinum: distende pedes: mea spicula tendo
Figatur gremio nostra sagitta tuo
Non tantum nostros germanos Bacche fatigas
Hispanos: Gallos: Italicosque tenes
Utque stetit quondam latia ille Triconchius aula
Sic hodie Italicis ebria turba plagis
Quamvis nos turpi germanos sko/mmate laedunt
Ebria Teutonico pectora habere solo
Quatuor at haustus prisci meminere poetae
Prodidit arcano ut Graia sophia libro
Ora rigat primus: sitibundis gaudia mentis
Alter habet.Veneris tertius antra petit
Quartus ad insanos detrudit pectora motus
Ebrius exserta dum quatit arma manu
Utque peracta ferunt quondam hoc sumpo/sia more
Sic in amore solent quatuor esse gradus
Primus habet tacitos animos: sed verba secundus.
Tertius in visu est: inguina quartus amat
Quintus amat nummos locat et sua corpora nummis
Nomine non vero est sed simulatus amor
Barbara sed cunctos complexa es callida amore
Iam scio mobilius quod muliere nihil

VIdi ego nunc oculis o quanta iniuria nostris
Vidi ego quae furias elicuere meas
Vidi ego quae exacuunt nostros in praelia dentes
Vidi ego quae cogunt corripere arma manu
Vidi ego visus habet notissima signa favoris
Sit quamvis caecus plurima cernit amor
Vidi ego proh superos nec possum visa tacere
Celtice te famulam supposuisse meam
Sueva fuit tota qua nulla salacior urbe est
Postquam tu fureris ceu Leo maurus agris
Illa vorat quicquid tibi nostra crumena reponit
Et gestat digitis munera nostra suis
Terque quaterque tuo ramoso hanc ramice tundis
Sed geris in nostris inguina lenta toris
Et postquam accepit te nostri culcitra lecti
Te simulas aegro corpore posse nihil
Quemque mihi debes addicto foedere neruum
Praeripit omnivorans bestia spurca mihi
Huic ego perfodiam candentia lumina frontis
Putrescentque sibi femina carminibus
Tuque refrigescens nostrumque prorsus amorem
Efficiam veretro vulnera saeva tuo
Afficietque tuas feruens modo bile medullas
Te cupidum tento ramice posse nihil
Tunc tremulo incedes curvatus poplite in urbe
Infamisque mei fabula amoris eris
An nescis sucos me noscere semina et herbas
Femina nulla magis docta veneficiis
Arte mea Codonus furiosas elevat undas
Carminibusque meis fluctibus astra ferit
Arte mea possum lunam deducere caelo
Atque gelare vagas doctaque sistere aquas
Arte mea laetas ferio cum grandine fruges
Et Bacchum nostris contudo carminibus
Arte mea scuLptus sub certo est annulus astro
Cristallusque mihi abscondita quaeque canit
Arte mea scriptus nuper mihi forte character
Qua Moses Pharium merserat arte ducem
Arte mea expressa est qua pectora dura liquescunt
Cera.et vesano concoquit igne viros
Arte mea tumidis mihi lac subducitur agnis
Aspectuque meo fascino quaeque volo
Arte mea possum sanis inducere morbos
Poenarum et quicquid sub styge Pluto tenet
Arte mea possum superas revocare sub auras
Manes: et furiis impero docta tribus
Arte mea invidiam durum converto in amorem
Affectusque meo carmine quosque rego
Hoc ego perficiam per teque tuamque puellam
Artis et effectus experiere meos
Tunc ego ridebo vestros in amore dolores
Inficiat vestras pallor utrasque genas
Fulgida dum gestat stellatus sidera mundus
Allecesque suos Scandia dives habet
Virtutemque suam dum seruat sucus et herba
Et Verbena meis artibus apta manet
Dum strumulus rigidum prendetur siccus ad arcton
Succinus et Codanis invenietur aquis
Carmina dum possunt humanas vertere mentes
Et vires magicis artibus esse solent
Dum furor antiquas vetulas prurigoque vexat
Invidiae et stimulis saeva calescit anus
Ipse mihi invisus: semperque invisa puella est
Quae te de nostro reppulit arte toro

ALciden memorant totum dum circuit orbem
Oscula et amplexus saepe dedisse vagum
Arboribus: saxisque: feris animalibus atque
Ut caperent vires corpora fessa novas
Quosque in deliciis seruant retinent et amantes
Oscula: contactus: blandaque verba petunt
Ast tu me rigido fugis improba Barbara vultu
Barbara cui nomen litra canina dedit
Ante meam faciem tribuis mihi candida verba
Post me serpentis lingua trisulca sonat
Et mihi canitiem nudoque in vertice testam
Obicis: et glabrum dicis habere caput
Talis erat primus Romani conditor orbis
Iulius: et stellam qui genitricis habet
Talis erat Ianus bifronte vertici notus
Qui tenet in latio delubra clausa solo
Talis erat quartus Karolus cognomine dictus
Qui Caesar toto clarus in orbe fuit
Talis erat caluus libros qui scripsit amorum
Talis ego quartum qui modo claudo librum
Ast ego quid tecum convicia longa parabo
Est stolidus rixas cum muliere gerens

BArbara barbaricis quae nata es dura sub oris
Dura tuo vacuum iam me in amore scias
Nam quis ferre potest stolidae convicia linguae
Quaeque moves semper iurgia multa mihi
Dumque inter rixas damus aemula murmura vocis
Verba mihi tecum non mea corda sonant
Non ego ferre queo cani modo taedia lecti
Et de pyge femur. membraque sicca toro
Sucus abit gelido tibi Barbara corpore nosti
Aruit et rigido pectore mamma tuo
Hispida rugoso mea tundis corpora tergo
Exprobrans tota praedia nocte mihi
Quodque mihi dotem nummosa impenderis arca
Qui nimium tenuis pauper et ante fui
Annosa ut fisso se scindit cortice quercus
Tale tuum corpus ruga senilis arat
Ericius potius lecto mihi nocte fovendus
Femina quam rixas quae mihi nocte movet
Nec mihi luce sinis placidam captare quietem
Ira tibi: et vultus semper in ore minax
Altera Tisiphone furiens fera proelia misces
Pallida rixosis faucibus ora gerens
Qualiter Arctoo consurgunt aequore fluctus
Dum fera tempestas sidera celsa ferit
Et mare velivolum tumida cum voce remugit
Et trepidat dubia naufraga turba rate
Sic tua perfuriunt rabioso a gutture verba
Quae turbant totam Barbara saeva domum
Explodisque meos furiosa voce sodales
Quique mihi est carus displicet ille tibi
Utque lupus: furuisque legens sub noctibus aurum
Nullius addictas curat amicitias
Sic quem mente coquit Veneris damnosa voluptas
Nullius curat spurcus amicitias
Sectaturque suam felici sorte puellam
Oblitus famae.deteriora sequens
Cincta anubus vetulisque tuis garritibus aptis
Exploras quicquid vulgus in urbe facit
Accedunt raso qui incedunt vertice tonsi
Hi tibi depilant Barbara quicquid habes
Et tibi promittunt splendentia sidera caeli
Expertes caeli quos sua vita probat
Quod tibi iam totiens suspectus causor amore
Et teneras praedas dicor in urbe sequi
Ingenue fateor. teneram mage nocte puellam
Deligo: quam nummos quae mihi ferret anus
Quodque mihi magicas per cantus saeva minaris
Per herbas mentes quae vitiare solent
Accipe responsum Phoebeo ex ore relatum
Ingenuos animos carmina nulla ligant

CAndida cretei lustrabat sidera tauri
Phoebus: et in Ledae sidere fecit iter
Ipse ego me riguis tunc oblectabar in ortis
Qua garrit vitreis lubricus amnis aquis
Non longe a portu qua se Dravena sub aequor
Voluit: et in rigidas it taciturnus aquas
Iamque inter laetos floresque rosasque sedebam
Et dulces risus: blandaque verba iocis
Hic ubi terra suo vernali spirat odore
Et laxat gremium feta calore suum
Roscida complebant patulos mihi lilia nares
Attraxit vires et mea vita novas
Et titillabat corpus iam blanda voluptas
Phoebus ubi nostrum pergit adire polum
Ergo ages solue animos. roseisque recinge corollis
Barbara flaventes cimbrica laeta comas
Ergo age solue animos solito de more faceta
Ut releves salibus pectora nostra tuis
Nunc disiunge pedes herboso cespite torpens
Concerpens flores Barbara odoriferas
Abice quaeso tuam niveo de corpore pallam
Subque umbris densis corpore nuda sede
Cernis ut iste locus nemorali consitus orto est
Murmurat et tremulis herbifer amnis aquis
Hos inter corilos det gaudia blanda Dione
Sternantur nostris gramina lenta iocis
Nunc diffunde tuas distentans poplite suras
Accipiens gremio gaudia verna tuo
Nunc diffunde animos priscorum more virorum
Placabit genium cena superba meum
Conceptus Maiis fueram qui forte calendis
Primae hae natalis Barbara origo mei
Nunc diffunde precor ferventis pocula Bacchi
Et foveas placidis corpora nostra cibis
Nunc diffunde animos plantamque innectere plantae
Daque age gramineo basia grata toro
Nunc diffunde animos iam ciscampestribus oris
Tangam nostram inter crebra salicta lyram
Nostraque per totam volitabunt carmina mundum et
Nominibus nostris fama perennis erit
Nunc diffunde animos mea Barbara vicimus omnem
Invidiam: doctis carmina nostra placent
Et leget haec faitw=n crispanti nare superbus
Ingenium cuius nil nisi nummus habet
Ambicio: et caros mordentia labra labra sodales
Callidus et sola non probitate potens
Hos abigit: illos nunc subrogat ore minaci
Atque urbis totum vendicat imperium
Palladis et Phoebi voluit qui ducere currum
Sed cecidit: poenas mox luiturus iners
Quippe sua irrisit Chraneus inania vota
Donans phoebeis libera tecta viris
Ille ubi non poterit (quos debet) scribere versus
Rumpatur magna luridus invidia.
Primus teutonicas conspexi finibus oras
Quatuor. et scripsi quatuor inde libros
Primus sarmaticos Hasilinae continet aestus
Elsula dehinc nobis flamma secunda fuit
Tertia per tumidum celebrata est Ursula Rhenum
Quarta mihi finis Barbara amoris eris
Hic ubi perpetuo concreta est terra rigore
Et stant Arctoo sidera pigra polo
Ergo age: solue animos stant tute in littore naves
Temporibus nullis fama utriusque perit

Collige sarcinulas mea Barbara collige quicquid
Ituros rigidum per mare ferre decet
Nam tuba ter sonuit: sonuerunt classica ponti
Prosper in oceano ventus in alta vocat
Funde cadis vinum cererisque impleto liquore
Vasa: age et has corbes pane repleto leves
Ingere fumatas bovis et suis impigra carnes
Et farsa et butyrum cum sale conde tuum
Nec tibi defuerint stomachos firmantia nostros
Zinciber: et quicquid cor recreare potest
Nam cum perventum est pansis super aequora velis
Et mare de fundo cuncta sepulta movet
Teter odor nostros implebit Barbara nares
Eliciens stomacho Barbara quicquid habes
Nulla est quae poterit tantum medicina levare
Quam mare: quod quaeque in ventre sepulta movet
Illa ubi constiterint mea Barbara singula iussu
I precor ad sacrum mox reditura virum
Cuius in amplexu iacuisti saepe sacrato
Saepe sacer gremium presserat ille tuum
Neptuno soluat sibi dic quia candida vota
Felici ut cursu per mare navis eat
Nauticus exoritur clamor mea Barbara curre
Ingredere: ad nostrum consideasque latus
Ponticulum attraxit nauta: anchora fune soluta est
Iamque aestus veniens tollit in alta ratem
Aestus septenis vicibus qui littora mutat
Cuius adhuc cunctos condita causa latet
Sive ingens animal totum quod dicimus orbem
Spiramenta suis faucibus illa vomit
Seu subtus terram latebrae extenduntur inanes
Luctatur ventis in quibus unda feris
Aeolus absorptam quam mox iaculatur in auras
Hinc ubi subsideat.ventus in astra levat
Sive ex congressu Solis Lunaeque recessu
Mutant tam varias aequora salsa vices
Caelorum aut virtus diversis motibus acta
Impellit tumidum sic remeare salum
Nam septem eoum se impellunt sidera ad ortum
Occiduum octavus sed petit orbis iter
Quicquid id est: fugiunt nostram haec miracula mentem
A diverticulo nos repetamus iter
Illi abigunt tonsis curuo de littore navem
Applicat hic remos concutiendo vagos
Flammivomam incendit bombardam hic: vastus in aequor
It fragor: et fumus sidera clara tegit
Hic celer ascendit constringens fune rudentes
Antemnasque suis cornibus exsinuat
Turgida vela tument: prosper volat Africus alis
Et Zephyrum socium iussit adesse suum
Et iam sub septem spectant vaga rostra triones
Qua cincta est rigidis insula Tyle vadis
Incipimus laeti concinno carmine cantum
Quod canit altitono nautica turba deo
Nomine nunc domini vehimur qui cuncta gubernat
Nobiscum cuius gratia semper eat
Adsit et adiutrix sua per mare sancta potestas
Ut capiat portum nostra carina suum
Interea hic zonam ducit spirasque relaxat
Inque orbes varios inplicat arte suos
Cum labor exactus gelido se corpore quassat
Brachia cum manibus concutiens rigidis
Nuncque has: ut tepidum flatum exspiraverit: ori
Admovet: et stupidos pulsat utrosque pedes
Qui sedet ad clavum vasto cum remige puppem
Invertit: navem quo cupit ire iubens
Et magnete suo ventos obseruat et auras
Proclamans noto nomine quemque suo
Nunc Zephyrum appellans: nunc Euri flamina clamat
Nunc Boream et madidum provocat ore Notum
Et latera afflantes hos quattuor evocat: omnes
Terdenos memorant et simul esse duos
Praeter eos quondam fertur quos Aeolus antro
Non de legitimo procreavisse toro
Iamque bis octonis vehimur feliciter horis
Donec sol tepidos sub mare flexit equos
Ecce nigra a madido nubes se sustulit austro
Et tenebris totum texit aquosa polum
Tum mare pertumidos coepit crudescere fluctus
Albescitque fero candida spuma freto
Delphinusque maris sua terga in margine voluit
Et canis aequoreus tollit in alta caput
Et monicus piscis qui tectus pelle cuculli
Emicat.undosi signa futura maris
A cuius visu sumunt proverbia nautae
Enatat ut monicus mox freta turbat hiems
Mox ruit arctois Boreas demissus ab antris
Proelia quem contra fervidus Eurus agit
Hinc vomuit furiens sabulosas pontus arenas
Et styge tartarea nigrior unda furit
Iamque propinquabat nostro stans vertice nubes
Crebraque fulmineis ignibus emicuit
Et vasto sonitu concussus inhorruit aether
Ceu Iove iam rueret fractus uterque polus
Plurimus inde ruit resolutis nubibus imber
Et madefacta suas carbasa per pluvias
Iamque salo coepit spirare valentior Eurus
Occupat et totum marmoris imperium
Tollitur ad caelum validis ratis acta procellis
Mergitur infernum hinc ceu subitura specum
Fluctuat in tenebris pluvioso et in aere navis
Mersa acheronteis ceu foret illa vadis
Omnia nimbosa latuerunt sidera nube
Utraque nec visa est ursa micare mihi
Nec Cepheus mitra qui tectus pontificali
Visus erat.toto et sidera nulla polo
Ipse ratis rector demittere cornua clamat
Et vela antemnis mox religare iubet
Hinc alii remos ducunt malumque rescindunt
Coepimus et medio sic fluitare salo
Exoritur vastus cunctorum ad sidera clamor
Incertusque suae quisque salutis erat
Qualiter austriacam clamatur forte per urbem
Bacchica de cellis turba ubi vasa trahit
Aut qualis clamor nautarum: ubi navis in histro
Infert bavaricis dolia multa plagis
Vestibus expedior spes si foret ulla natando
Et tabulam aut remum prendere puppe volens
Barbara tum nostros amplexa fideliter attus
Cum gemitu et lacrimis haec mihi verba dedit
Si tua committes Celtis modo corpora ponto
Te comitem intrepide mox peritura sequar
Ipsaque desiliens: una iactabimur unda
Aequore. donec terra petita simul
Vel si non dabitur placidas contingere terras
Nec nostra ad littus corpora fluctus aget
Hoc mare letiferum nobis commune sepulchrum
Iam detur: hunc titulum naufraga membra ferant
Barbara cum Celte his vitam finivit in undis
Infausta Tylen dum petiere rate
Dixit. ego trepido concepi pectore vota
Neptuno: ut nostris vellet adesse malis
Eripe me hoc Neptune mari: tibi vota quotannis
Persoluam: et placido carmina multa dabo
Adiiciens: nunquam tua me super aequora ferri
Velle: peregrinas nec penetrare plagas
Nam nostro tota est Alemanea visa labore
Scripta et limitibus quatuor ipsa suis
Quod superest vitae: superi concedite Celti
Illud ut exiguo sub lare tutus agat
Audierant: fesso et mox somno visus in alto est
Talia Mercurius qui mihi verba dedit
Postquam teutonicas remeabis Celtis ad oras
Velaque germanis te exposuere plagis
Pergito imbrigenas festinabundus ad alpes
Qua tria coveniunt flumina clara simul
Isis ab eois: Athesis sed sole cadenti
Valle serentina tertius amnis adest
Hic ubi polsanum spatiosa valle patescit
Et Tyrolis: terram nec fugias calidam
Vel pete Tergestum. Goricum: Fora iulia poscens
Qua patria est Bonomi praesulis alta tui
Vel tibi quod melius Brixnam: vel adito Tridentum
Musarum pater hic Maxmilianus agit
Qui dudum almanas concepit ferre sub oras
Pegasides nymphas: Pieridumque choros
Is tibi perpetuo donabit tempore census
Et paupertatis non sinet esse metum
Collegio sacras statuens donare camenas
Atque Mathematicos iunget in aede duos
Hic ubi nunc tollit sua moenia clara Vienna
Et Cecius Bacchi munera largus alit
Teque huic domui rectorem praeesse iubebit
Caesareasque vices te gerere ipse iubet
Scilicet ut lauro poteris decorare poetas
Et qui succedent post tua fata tibi
Sic fatus: celeres ad sidera sustulit alas
Et petit aethereos impiger ille polos
Interea nubes iam rarescebat et actis
Tempestas coepit mitior esse salo
Anchora tum iacitur sed non pervenit ad imum
Haerebat solida nec suus uncus humo
Tum subito iactu Bolidem demittimus alto
Ut terram referat: quaeque profunda forent
Est locus arctoo quo se Germania tractu
Claudit: et in rigidis Tyle ubi surgit aquis
Quam iuxta infames scopuli et petrosa vorago
Asperat undisonis saxa pudenda vadis
Orcades hos memorant dictos a nomine graeco
Atque has periuris exilia esse deis
Accola mutato quos dicit nomine Drollos
Aere quia crasso corpora habere solent
Nec mihi vana fides variis errare figuris
ei)/dola ad hos scopulos vidimus horrisonos
Illa ministeriis hominum se iungere gaudent
Officiisque suis tecta marina petunt
Sed postquam verbis factisve iniuria laesit
Aufugiunt: homini et saepe nocere solent
Nunc adimunt remos mergunt nunc aequore naves
Anchora humi fixa est saepe soluta mari
Tempestasque ferox his saepe atrociter orta est
Egi et in scopulos et fera saxa maris
Huc nos tempestas: validus iactavit et Eurus
Hosque inter scopulos nox brevis acta fuit
Nam tenuis nubes facta est et rarior aer
Coepit ventura et luce rubere polus
Visaque iam claro longe et late omnia Phoebo
Non procul et nobis cognita Tyle fuit
Erigitur malus tolluntur in alta ceruci
Tendunturque suo vela reducta sinu
Ingredimurque salum laeti statione relicta
Intrantes portum Tyle petita tuum
Et mox Neptuno persoluimus humida sacra
Pocula per totum continuando diem
At postquam fessos laeti recreavimus artus
Et lustrata mihi Tyle ubi tota fuit
Cumque serenato luxissent sidera caelo
Caurus et aequoreas dexter haberet aquas
Mox ego ab Oceano glaciali et ab aequore vectus
Per iuga per scopulos regna Athesina peto
Moxque mihi summi fuerat data copia regis
Exponoque meae quae sit origo viae
Subiunxit Caesar: facile est nutrire poetam
Si cupis: uxorem iam tibi Celti dabo
Vel si devota fieri vis mente sacerdos
Absentes nummos si petis ipse feres
Non ego (rex Latii princeps et gloria regni)
Haec: cupio vitae taedia magna meae
Sed cupio aeternum fieri per carmina regem
Eius et in cunctis gesta canenda plagis
Quod fieri ut possit rex invictissime regum
Annua des certo cum lare dona mihi
Adnuit. et propriis manibus signaverat omne
Quod petii: oblato et munere abire iubet

QUantus habet miseros labor et vaga cura colonos
Et quantus miles castra secutus habet
Tantus Palladia labor est faciendus in arte
Ut tua sub caelo nomina clara volent
Illius effugias iuvenis consortia semper
Eius et in nullo tempore tecta petas
Cui placet in longam somnum deducere lucem
Somnacesque oculos nox fugit alta suos
Qui furit et calidi bacchatur munere Bacchi
Et venere: et talis tempora noctis agit
Qualiter inprimis adolescens vixerit annis
Talem praebebit curua senecta patrem
Et sequitur natus vestigia saepe parentum
Et praeceptorem cuncta iuventa refert
Utque vetus dictum est: cunctorum et voluitur ore
Natus adulterio semper adulter erit
Quisquis ab infami fuerit meretrice creatus
Scortator spurco corpore semper erit
Turpibus assuetus turpem feret ille senectam
Nequitiamque suam sub sua busta trahet
Et flos arboreo veluti de stipite turgens
Spondet ad autumni tempora dona sui
Indolis egregiae iuvenis sic noscitur omnis
Venturae vitae candida signa ferens
Ergo agite o iuvenes (moneo) mea tempora vitae
Aspicite: et studiis invigilate bonis
Ne vobis veniat baculo dum nixa senectus
Inducat varis plurima damna modis
Ipse meam anteactam dum verso pectore vitam
Anxius invenio quam mea scripta nihil
Quae me iam vobis olim vixisse loquuntur
Nec vitam ignava deseruisse rota
Cetera quicquid erant: tenuis modo cernitur umbra
Et velut hesternus praeteriere dies
Divitiae. luxus. dominatio. gloria. honores.
Forma. genus. mores. et gemebundus amor
Omnia terra suis sepelit conditque cavernis
Et toto (certum est) constat in orbe nihil
Sola immortalis probitas virtusque sub orbe est
Et quae posteritas carmina docta probat
Exemplum vobis imitabile sumite quaeso
Continuus vobis quo sit in orbe labor
Nil superest de me: quando omnia terra dehiscit
Quam quia nunc vobis mortuus ipse loquor
Mortuus et vivus vates aeternus in orbe est
Et qui virtutis stemmata clara colunt
Prima aetas puero fuerat mihi phlegmate plena
Sanguineo subiit mox iuvenilis honos
Tertia deinde virum fecit prudentibus annis
Quarta melancholico iam mihi vita venit
Prima datur Lunae: Veneris tenet altera ludos
Tertia sed Phoebo: quarta relicta seni
Quatuor in nostris mihi decantata libellis
Lascivae interdum carmina forte sonant
Hos non spurcus amor iussit me scribere versus
Affectum et mores philosophia notat
Docta poetarum describunt carmina mores
Quique hominum affectus: quid rationis opus
Sed nunc emeritae permensus tempora vitae
Orbe ego nunc alio tempora Celtis ago
Quo loca amoena colunt Flaccus: Naso atque Tibullus
Sappho Propertius et Lesbia vatis amor
Interea iuvenes et Barbara chara valete

REx cui sceptra dedit latialia conditor orbis
Imperiumque tuo subdidit arbitrio
Accipe germanam pingentia carmina terram
Aequora cum silvis. populos. montes. iuga gentes
Et quantum silva extenditur hercynia
Haec rogo pauca legas donec germania tota
Illustrata tibi Maxmiliane detur.

PEr Demogorgoneum memorantur cuncta tumultum
Ex veteri prodisse chao dum ventre tumeret
Forte senex totueque ferens in corpore mundum
Distendit gravidam maturi ponderis aluum
Quod fuit aeterni conceptum ab origine mundi
Impatiensque oneris cupidusque reponere tandem
Pondus iners molemque rudem se ventre prementem
Indignatus ait: vacuas te profer in auras
O mundi deforme chaos superisque pudendum
Et vos cunctarum discordia semina rerum
Ignava in nostris quae tanto tempore membris
Delituistis: acres facientia saepe dolores
Visceribus tumulata meis dum bella movetis
Ite ite actutum iubeo: pulchroque decore
Condite luciflui rutilantia sidera caeli
Et me iam vestro vacuum praestate tumultu
Dum mundi fabricetis opus: quod pace perenni
Alliget aeternus concordi foedere mundus
Dixit: et excutiens veterum: mox terra polusque
Et mare fluctivomum liquidusque et turbidus aer
Quique subest gelidae lunae nunc proximus ignis
Exierant: propriis spatio et disiuncta figuris
Atque lacunosas ventris liquere cavernas
Moxque per octavam simulacra micantia spheram
Ignifluis radiata comis per quinque patentes
Zonas se totum subito explicuere per orbem
Hinc Vervex: et Libra pares facientia noctes
Et Caper: et Cancer: quae maxima tempora luci
Et tenebris referunt: et quae prolata sub axes
Signa micant cursum peragunt mox fixa diurnum
Bisque duodenas redeunt revoluta per horas
Donaque per teneras coeperunt fundere terras
Et variis radiis lucere per aera. deorsum
Infusa virtute nova quae semina rerum
Digessit: iussitque suis distare figuris
Hinc tellus variis florum redimita coronis
Arboribusque suis fructus frugesque creavit
Atque homines pecudesque simul produxit in arvis
Hinc volucres aer: piscesque receperat aequor
Per mare squamigeris ducentes corpora pinnis
Hinc etiam octavo quae sunt contraria mundo
Astra suis variis coeperunt currere cyclis
Saturnus totumque regens qui Iuppiter orbem
Et Mars qui miseras inmittit sidere clades
Et Phoebus Veneri socius: citharaeque repetor
Mercurius: gelidae Lunaeque novissimus orbis
Quae nunc retrogrado properantia tempora motu
Impediunt: tardantque vages procedere causas
Et rursus statione sua fluitura morantur
Ut stabili fixoque meent sua fata tenore
Dum miscent refluo volitantia semina motu
Per varias reditura vices et longa per aevum
Compleat aeterno mundus sua saecula cursu
Illa iubente deo rapidis qui praesidet astris

GEns invicta manet toto notissima mundo
Terra ubi se devexa globo demittit in Arcton
Solis et algoris patiens durique laboris
Ingrata ignavam vitae tolerare quietem
Indigena. haud alia ducens primordia gente
Sed caelo producta suo Demogorgonis aluus
Protulerat: patulas ubi cuncta creata sub auras
Germanos vocitant latii. Graii sed adelphos
Quod fratrum soleant inter se vivere more
Nomen nobilibus quod adhuc venerabile nostris
Pectoribus similes ingentes corporis artus
Prodiga cui natura dedit per lactea colla
Candida proceris tollentes corpora membris
Flava coma est: flavent oculi: flavoque colore
Temperie iustam retinent sua membra staturam
Voxque habitum mentis cum gestu et pectora prodit
Vox quae nil muliebre sonat sed tota virilis
Martia crassiloquo testatur corda palato
Commune his studium venari: equitare: vagari
Atque suum varias victum quaesisse per artes
Vel Bacchum viduis crescentem iungere palis
Aruaque quadriiugo proscindere pinguia aratro
Nec patrio tepuisse solo iuvenilibus annis
Sed mox doctiloquae praecepta adiisse minervae
Vel vaga veliferas duxisse per aequora naves
Atque suis terris varias adducere merces
Nec censere nefas animum intendisse rapinis
Dum fera belligeri meditantur praelia martis
Atque illum regum celsas quaesisse per aulas
Quatuor ad fines quas teutonis ora coercet
Sive per hercyniae nemorosa cacumina silvae
Dentatos prosternere apros: silvisque vagantes
Aeripedes cervos: Ursosque agitare feroces
Unguibus accipitres trucibusque iubere rapinas
Tollere et evulsas dispergere in aethera plumas
Hinc animus dubiis audens se credere rebus
Nec segnis: timidusque mori: roseumque cruorem
Pro patria et charis certans effundere amicis
Atque avidus caedis: siqua ulla iniuria laesit
Quique fidem sancto et constanti pectore seruat
Relligionis amans: superumque: et cultor honesti
Et veri: iustique tenax: mens consona labris
Ficta coloratae fugiens mendacia linguae

QUalia ab herculeis memorantur pectora stellis
Perseo andromedaeque vago descendere olympo
Fortia robustis animare et corpora nervis
Quique sub extremo monstratur cardine Cepheus
Ultimus algenti quem torquet circulus orbe
Nocte carens calidi dum sol stat sidere Cancri
Et Bacchi Phoebique decus rigidusque Bootes
Heniochusque suo volitans per sidera curru
Ursa minor: maiorque: trucem complexa draconem
Nunquam caeruleas subeunt quae Tethyos undas
Sidera: germanas radios iaculantur in oras

P Vlcer ab occiduo quas claudit limite Rhenus
Alveus et rapidus pulchras adlabitur urbes
Et tandem externum triplici cadit ore sub aequor
Nosque a sequanicis disiungit flumine gallis
Vistula purpureo sed terminus exstat ab ortu
Vistula sarmaticis qui famosissimus oris
Hic ubi Bruteno clara est Germania portu
Et capit innumeras codonea per aequora naves
Quae glesum eiciunt: quod succinus ore latino
Dicitur et nostris tantum reperitur in oris
Danubiusque rapax: et amictae nubibus alpes
Austrinos faciunt fines metamque resignant
Italicae: Illyricae: Scythicae et contermina genti
Solus germanas hister sed deserit oras
Lata peregrinis inducens flumina terris
Germano concepta solo quaeque ungarus acri
Barbarus ore bibit: Metanastaque teutonus haurit
Hic ubi nunc pulchro: claret Moldavia tractu
Septenis tandem qua faucibus exit in aequor
Non Nilo nec Gange minor qui maxima toto
Orbibus ex aliis memorantur flumina mundo
Sed mare Codoneum (germano et nomine dictus
Oceanus) fines posuit natura sub Arcton
Quos ultra tria regna manent: gelidusque Britannus
Orcadibus qua cincta suis Tyle: et glacialis
Nuper hyperboreo quae inventa est insula regi
Norvegos Dacosque regens suedosque bibaces
Ultima concreti qui cernunt sidera caeli
Aestatis verisque inopes: hiememque perennem
Perpetuasque nives caelo patiuntur inerti
Inter quos memorant Lappones nomine dictos
Qui vitam specubus ducunt siluisque nivosis
Venantes madros: et molles pelle sabellos
Et nostri fugiunt rigidi commercia mundi
Congressusque hominum nec habentes ore loquelas
Horrida barbaries rigido damnata sub axe
Atque feris similes: quorum cognoscere mores
Et ritus quis forte velit petat ille libellos
Quos de germanis nuper conscripsimus oris
Talis ad arctoum nostra est Germania tractum
Sauromatis vicina feris: asiaeque potenti
Hic ubi se tanais: sinuoso littore voluit
Impetuosus aquis rigidis vastamque paludem
Et matrem marium ditat glacialibus undis
Interiora rigat terrae sed maximus Albis
Qui rapidus mediam fluvius perlabitur oram
Et quantum Rhenus sic Vistula distat ad ortus
Tandem et cimbriacum vagus exoneratur in aequor
A cimbris quod nomen habet: quos proxima dacis
Chersonensus habet rigidum porrecta sub axem
Isthmos ubi geminum sua littora pandit in aequor
Oceanum Codanumque videns ubi scandia dives
Alleces totum mittit piscosa per orbem
Et strumulos sicco quos mittit corpore Suedus
A struma qui nomen habent: gluviaque patente

SEd nemus hercynium montes et ab alpibus orti
Cum ramis totam se diffudere per oram
Iamque sub occiduum tendentes brachia solem
Hinc austrum Boreamque petunt Eurumque sonorum
Donec in Euxinum procumbant vertice pontum
Quaque byzantinas angustat bosphorus undas
Sed tria germanae tollunt iuga maxima terrae
Verticibusque suis feriunt vaga sidera caeli
Impositasque ferunt nebulosis montibus arces
Et scabris latebris spumantia flumina fundunt
Primum est immani dorso quod spectat in Arcton
Germanos: Gallosque videns: Italosque potentes
Quod Rheni: Rhodanique parens Oenique sonantis
Quod veteres prisco dixerunt nomine Adulam
Atque suis longis ramis nunc procreat alpes
Hic ubi cum rapidis Athesis se concitat undis
Adriaco miscere salo: Venetisque superbis
Dicere germano quia dedant colla tyranno
Ast aliud carpathus habet qui spectat in Eurum
Auspicium nostris niveo dans vertice terris
Quem Suevum in priscis memini dictum esse libellis
Qui cuproque auroque scatens variisque metallis
Pannoniam largo locupletat munere gentem
Hercyniumque iugum medio germania tractu
Erigit: et multis dispargit cornua terris
Ex quibus ingenti dorso stans pinifer atrum
Tollit in astra caput liquidoque a vertice quatuor
Quatuor ad mundi fundit vaga flumina partes
Moenus in occiduum festinat currere Rhenum
Esala qui Drusi gestat praeclara tropaea
Algentes petit Albis aquas. Nabus exit in austrum
Egra sed Eoos flectit sua cornua in ortus
Et secum hercyniam trahit alto vertice silvam

QUae variis porrecta plagis nunc. vasta sub arctom
Inque Eurum Zephyrumque suis cum saltibus errans
Explicat inmensos annoso robore lucos
Relligione sacros veteri quoque amore verendos
Qui druidum dense per opaca silentia silvae
Plurima magnificis servant coenobia tectis
Quae diti nigris operantur sacra cucullis
Vallibus irriguis constructa ubi murmura blando
Unda sonans placidos inducit corpore somnos
Sed transrhenanas ubi silva reliquerit oras
Tendit ad innumeras germano sanguine gentes
Per Suevos Caucosque feros madidosque Sicambros
Algionesque truces Rhenique ad fluminis ortum
Perque lacus geminos candentes praeterit alpes
Helvetiis porrecta iugis: durisque Cheruscis
Vindelicos Rhetosque petens: et norica rura
Perque lacus plures capientium ab alpibus undas
Boiorum deserta petit rursusque sub Arcton
Brachia longa iacit Suevos Francosque Turogos
Circuit. Obnobios montes: qui particula Alpium et
Saxonicisque reducta plagis phrysiisque bubulcis
Vissegothis Ostroque gothis Cimbrisque vetustis
Donec germanum prope tangat saltibus aequor
Ast ubi spumiferi fontes contexerit histri
Austriacas aditura plagas: Ceciumque comantem
Qui dum nubigeras radicem accepit ad alpes
Quas Carnus Stiriusque tenet Slavusque bilinguis
Hic ubi Danubius positurus nomina ponto
Proxima Dalmaticae radit confinia terrae
Qua Dravus Savusque vagum exonerantur in histrum
Sed longum austriacas dorsum protendit in oras
Quod tandem rapido calua fronte imminet histro
Unde sibi totum sunt nomina nota per orbem
Hunc silva obliquis ramis et collibus atris
Integit atque feris foliosa cubilia sternit
Silviferumque caput nemoroso vertice vestit
Silva prius late Bavaras sed sparsa per oras
Ante sub austriacas quam tendat brachia terras
Obliqua ad Vilsi protendens cornua ripas
Vilsus in histrinis qui tandem perditur undis
Ast ubi per Bavaros ingentia cornua flexit
Mox Francos Turogosque petit Boemosque feroces
Tanquam nativo claudit quos undique muro
Quos medio nutrit bellax germania tractu
Pingue solum: frugumque ferax: silvaeque perennis
Plurima germanis quae emittit flumina terris
Albim Oderam qui nigra fuit memorata vetustis
Quos ubi deseruit Carpathi culmina spectans
Marcomanes Gepidasque petit Iasigesque potentes
Hic ubi nunc cultis est transsilvania terris
Moribus almanis gentem linguaque creavit
Inde iterum vasto diffundit cornua flexu
Visburgos Sabocosque petens durosque Gelonos
Quaque manet pulchro dives iam Prussia portu
Sarmaticis obducta plagis quosque ultimus orbis
Angulus abscondit Agathyrsos limite claudit
Diffusa: et fines Europae vasta pererrans
Diversasque feras volucresque in saltibus abdens
Per masovina truces abscondens rura Visontes
Proinde metalliferos extollens undique montes
Argentique aurique ferax variisque metallis
Plurima perpetuis effundens munera venis
Fornacesque cavas rapidus quibus aestuat ignis
Quem fovet excussis ventosis follibus aura
Quas circum valido se tollit malleus ictu
Quem rapidis levat unda rotis et machina molis
Ingenti sonitu ferit astra volantia caeli
Brontis opus Steropisque gerens liquefacta metalla
Extendit varias ubi ferri lamina formas

TErra hominum pecudumque ferax quaeque ubere gleba
Spiciferam cererem multo cum fenore reddit
Pascua florigeris extendens pinguia pratis
Ingentesque lacus varias vastasque paludes
Et fluvios varios sapido qui pisce redundant
Collibus apricis agrisque et montibus altis
Plurima vitiferi qui fundunt munera Bacchi
Vicino iam sole novo qui sidere laeto
Proximior nostris infundit lumina terris
Hinc varii cultus et cultis moenibus urbes
Mitior et populus germano nascitur orbe
Explosa ruditate fera quam barbarus olim
Silvicola in riguis servabat saltibus ortus
Illa superficies germanis traditur oris
Quae mihi bis quinos fuerat lustrata per annos
Quam siluis fluviisque suis et montibus altis
Et variis populis vario et discrimine linguae
Sideribusque suis deus et natura creavit

Pennata gesto calcibus vestigia
Tectus galero et hac in aula prodeo
Atlantide olim quem creatum praedicant
Fidus deorum et qui dearum nuntius
Hominum sagax et foederum caducifer
Mandata vobis iam fero triviae deae
Nemorum latebris et feris quae praesidet
Venationis et magistra regia
Faunis Satyris Nymphis comitata agrestibus
Silvano Iaccho et putido Sileno
Haec maximo regi est datura Aemilio
Arcum: pharetram: cuspidas: rete: et canes
Sibi offerens venationum insignia
victamque se dicet per egregium virum
Venationis omnis expertissimum
Vos auribus sed cuncta nunc prehendite
Alis levatus ipse ad astra hinc evolo

CAesar ave auspicio superum qui dirigis orbem
Quem decorat Romanus honos cui vivida virtus
Per varios casus per mille pericula rerum
Hoc peperit regnum: gestis qui cedere nescis
Caesaribus priscis: et adhuc meliora supersunt
Advenio supplex genubus prostrata sacratis
Quam coluit crebris aris veneranda vetustas
Atque Ephesus memori tot iam per saecula templo
Donavit: triviam vates dixere priores
Mansit honos nomenque meum: mihi numina ruris
Silvanus Satyrique leves Faunique salaces
Et Bacchus socio Sileno in caespite sacrum
Struxerunt: me magna cohors comitata sororum
Oreadum Dryadumque simul: solemque nivesque
Pertuleram: inque humeris tot retia ferre sub aestu
Non piguit: costisque cutem deducere ceruis
Nec minus et nostros ornarunt undique postes
Arcubus et iaculis captivarumque ferarum
Pellibus et votis mortales mille vocarunt
Donec in Austriaca quidam felicior aula
Ducit Aventina veteres qui ex arce parentes
Progenitus: superans atavos virtute priores
Venatu oppressit silvas cautesque petivit
Ignotas antehac homini: non ulla ferarum
Non volucrum secura colit montisue cacumen
Sive profunda lacus penetrat. montesque lacusque
Et manibus pedibusque ferox: certaque sagitta
Sive capit prendens lato venabula ferro
Seu iaculum torquet: rideris prisca vetustas
Herculea decorata manu: Calydonius heros
Iam nihil est: quin ipsa virum venerata priorem
Ipsa Diana colo: Fauni Satyrique sequuntur
Silvanusque rudis Nymphae et generosus Iacchus
Auritoque sedens madidus Silenus asello
Hunc dominum: nostrisque choris non amplius haerent:
Et si me vultus non decipit: ille videris
Ille es caesar: ades venator maximus ille
Quem capreae ceruique timent. ursique suesque
Et lupus et nuper tibi missi aquilone visontes
Quem fugiunt: qui saepe ferus nemus omne fatigas
Cedo libens: arcumque meum pharetramque nitentem
Et iaculum capias Caesar spoliisque Dianae
Laetior exsultes et quae tibi munera Mavors
Iam pridem largitus erat crudelis in hostes
Exerce his nostris: placidus lenisque fruaris
Maxmilianeas Nymphae nunc dicite laudes
Et resonet nostro Blanca maria choro
Ducite iocundas Fauni Satyrique choreas
Indulget festis regia tota iocis
Dedicat hanc Genio caesar cum coniuge noctem
O nox perpetuo carmine digna coli.

Rex cui Maximium praestant pia sidera nomeN
Verus ab aethereo missus mortalibus orbE
Cultor olympiaci iustique aequique tonantiS
Iuris amator oves christi tua sceptra gubernenT
Mens vigil ut caelo populus turbatus apertO
Vivida ad aeterni tandem pius ora trahatuR
Serva commissum tibi ne lupus intret ovilE
Iustitiam superos obeuntem hoc orbe relictO
Nobis qui Austriaco fruimur pastore remittaS
Victa diu Ausoniae Lugubri moenia vultU
Impia luxerunt et adhuc insubrica ploranT
Culmina cristati vanissima praelia GallI
Tolles laude atavos si tu venerabile numeN
Occurras Turcorum annis inimicaque castrA
Telis Christicolum superes martemque tyrannuM
Urbis abegisti dum tristia bella tumultV
Tunde male infidi venientia perfida turcI
Agmina et immanis nunc disice daemonis illuD
Maumet robustum pectus qui bella furorE
Suscitat insano germana in corpora et armA
Urbanos Christi cultus perdentia gestiT
Bellator Stygio qui fretus robore geseF
Perdere nos regesque pios mandare gehennaE
Ritus heu miseros hominum quos si ante tribunaL
Nos timor admoneat numquid mortalibus istaC
Constrictos videas animos in crimina ferrI
Intendens licet usque malum draco membra resolvaT
Perfidus exhaurit matris qui viscera nostraE
Enses effodiens sic undique bella parentuR
Vexati te iam cessent dominante periclA
Imperii invictum tolletur ad aethera nomeN
Turgentes Venetos igitur tuque omine lumeN
Attere felici gallorum: ac pectore totO
Motus Helveticae compesce et turbida plebiS
Non auro redimita comas mea carmina sunto
Nec sunt a tanto principe digna legi
Arte tamen contexta diu qua nulla fuere
Forsitan in nostris condita temporibus
Litterae in extremo carmen tibi sine reponunt
Et sex principio carmina lector habes
Silvanus Satyri Fauni Silenus Iacchus
Lascivis pedibus chorea nostra strepet
Maximus Aemilius coniunx et Blanca maria
Cantentur nostris hic et ubique choris
Vivite felices ambo dum vita superstes
Et locet aethereo vos deus inde polo

Ex qui stemmata Aventina geris sacra
Salue: romulidum gloria Caesarum
Osiris capias et Dionysii
Quondam magnificis gesta laboribus
Bacchus nunc vocitor laetitiae dator
Impellens animos scribere carmina
Cantantes satyros iam tua saecula
Silvanos faciles capripedes deos
Silenum madido somniferum mero
Mecum temporibus perpetuis fero
Cingentes capitis tempora frondeis
Sertis: sunt quibus et pinea pocula
Hi sunt qui manibus Thyrsigeris petunt
Mecum colliculos celsaque montium
Laeta vitiferum fronte cacumina
Sic veni calida laetus ab India
Et Nisam peragrans Niliacam et plagam
Grais et Latiis montibus inserens
Radices: tenui sub scrobe vitium
Dignum perpetuis munus honoribus
Hinc montes adii laetior arduos
Gentis belligerae monticolas videns
Germanos: docui: et pampineum nemus
Per colles teneris ducere surculis
Sic Rhenana mihi culta fuit plaga
Et montosa scabris rura sub alpibus
Nostris muneribus vitea reddidi
Moenum cum Necaro cum Cocero et vago
Albinque cumque Odera et Bacchifero Sala
Rhaeti Vindelici Carnioli Styri
Et longa virides valle Carinthii
Hinc et Austriaci qua Cecius ferax
Vinosum tumido Danubio caput
Infert vinifluis comminus uvulis
Me vineta locis editioribus
Consecrasse sacris carminibus canunt
Me sic clara Vienna Austriaci soli
A vino nitidum nomen habens bono
Cantat Bacchidicis iam triath/rikois
Faunorum Dryadum et Silvicolum deum
Laudes Maxmiliano imperii duci
Urbem tam celebrem qui sinit orgiis
Et natale solum muneribus meis
Impleri et fieri bacchica gaudia
SIqua mihi est virtus doctrinaque maxime caesar
Imponas capiti Laurea serta meo
Per superos ego iuro tibi et per sceptra tonantis
Cantabo laudes hic et ubique tuas
Regis aeternas resonemus omnes
Incliti laudes: nitidae coronae
Serta qui docto dederat Poetae
Silesitano
Tuque susceptum videas honorem
Ut sacris dignum facias camenis
Neve te torpor furor aut libido et
Questus obumbret
Liber in vastis memorare siluis
Ut canas laudes probitate partas
Asper et contra viciis faventes
Cornua tollas
Sic tibi totum celebris per orbem
Fama nascetur rapidum per histrum
Vistulam et duras Codani per undas
Et vada Rheni

Clarus Aventino quondam qui sanguine cretus
Iam faveas nostris Maxmiliane iocis
Silenus sedeo pando temulentus asello
Et negat officium pesque manusque suum
Est animal toto quo nullum pigrius orbe
Vivit. quod tergo corpora nostra gerit
Pendula demissis cui torpent auribus ora
Et lento graditur bestia pigra pede
Aera rugitu: clamoso et commovet ore
Cerberus obscuris ut solet ater aquis
Officiumque suum duro nisi verbere discit
Dum crebro baculo terga relisa sonant
Illis nunc faveas rex Maxmiliane rogamus
Atque hos caesareis rex bone pasce cibis

Vivite felices ambo Caesarque torique
Consors: nestoreos fata dedere dies
Caesar ad occasum felix sis solis ab ortu et
Viribus invictis regna solumque tene
Multiplicem variet sobolem tibi Blanca maria
Et ducibus terras impleat Austriacas
Tardior extremae cum venerit hora senectae
Collocet omnipotens laetus utrumque polo
Maxmiliane vale: valeas iam Blanca maria
Iam repeto silvas casta Diana meas
Perlege germanas rex invictissime musas
Auspicio crescunt quae modo in orbe tuo
Has olidi quamvis tetrique odere cuculli
Et quos barbaries mitraque lata gravat
Quinos mordaci rabioso et dente lacessunt
Infamantque suis carmina nostra dolis
Quod si de sacris auferrent carmina libris
Horae septenae nullius ore forent
Hos merito spernis nobis tua munera larga
Distribuens: refovens aere: favore: lare
Unde tibi merito pulsant tua plectra camenae
Et te perpetuo carmine ad astra ferent.

ALta velut primi stupuerunt aequora nautae
Dum pegasea ratis liquisset Thessala Pelei
Litora: sic nos arctois qui nascimur oris
Nitimur externas primum cognoscere linguas
Crassaque barbarico formamus verba palato
Quae stillant veluti concretis Stitia gemmis
Guttatim: donec liquidis exuberet undis
Alueus eloquii: atque ausit se credere ponto
Quamvis ingenii vis plus quam lingua probetur
Haec tamen Aonii fontis decorata liquore
Auget spirituum vires animoque beato
Suggerit aeternum post fata illustria nomen
Hinc est quia petimus crinitum tempora lauro
Phoebum: quem noctesque dies germania poscit
Ingeminans: vatumque orans hac voce parentem
Phoebe veni: nostras placidissimus hospes in oras
Nec pigeat gelido torpentia membra sub axe
Visere et illustres radios infundere nostris
Pectoribus: quum sis priscis a sedibus olim
Pulsus ab ignavi turcorum gente: vetusto
Nomine Teucrorum variato a tempore edaci
Hinc tua cessarunt oracula: nec tua Delo
Templa pio fumat Ture aut Cynthoque Rhodoque
Phocidis arua iacent: delubraque ditia delphis
Non iuga Parnassi resonant: victricia serta
Lauro hederaque ligant nec vates tempora circum
Nec blandam Citharam sequitur delecta sororum
Turba repercussis resonisque per aera neruis
Namque Chelis moderator abest: et spretus Hiachus
A trucibus Turcis. latias petiere penates
Musae. explorantes terras sedesque quietas
Totius Europae: ut tandem considere campo
Felici possent: et libera pectora nudo
Ore: per aethereas depromere vocibus arces
Admonuere deos Bacchum Phoebumque calentem
Ut post Chaldeos: Solymos: graecos italosque
Ardua per celebres peterent vestigia muros
Qua dat iter tutum ad germanos Mantua campos
Tum fluvios Athesis primum peragrare sorores
Coepere. et montes mirari argentea dantes
Munera: dehinc cereris per letas horrea valles
Pergentes: sinere alpes in duo brachia cernunt
Prataque odorifero subluxuriantia flore
Et fluvios dulces murenarumque fluenta
Huc igitur sedem locet orant numen utrumque
Laeta ubi vitiferos circumspicit Austria montes
Inter quos laetis cum vitibus uvifer omnes
Est ingens Cecius plures ut nutriat oras
Cum Bavaris Boemos vicinaque regna Polonis
Et terras circum sine Liberi honore iacentes
Hic tua Thyrsigere celebrabunt o)rgi/a bacche
Et curuae resonabunt montibus eu)/ie valles
Sive illas teneat Rhenus: Necarusve: vel Albis
Aut Odera aut Moenus: Sala vel Dravus Cocerusque
Cantantes venient ad bacchanalia ludos
Nos quoque Pegasides: quas iam viridantia prata
Et cava saxa tegunt liquidi sub pumice fontis
Et quartus retinet modo limes ab urbe Vienna
Debita soluemus madida tibi munera voce
Nec tamen interea fugiet nos carminis autor
Cuius fatidicos semper comitamur ovantes
Gressus: hinc nemora aerei cum fontibus haemi
Maeoniique senis celeberrima liquimus arva
Vidimus ut nuper. Machumeti erumpere faeces
Turcos in memoranda loca impia bella movere
Et latices laetos: musas: citharamque canoram
Spernere et argolicam sophiam: vocemque latinam
Et quicquid divino animo complectitur orbis
Hos quoque nos decuit contemnere nec sinere omnes
Perdi quaesitam modo crebris usibus artem
Dixerat haec ter trina cohors in Parthica regna
Hinc non immerito in damnum illorumque pudorem
Maximus Austriacae dux illustrissimus aulae
Aemilianus honos regum: clariique triumphi
Et decus et splendor famae et pars maxima vatum
Condita totius spectat modo consilia orbis
Et medio residens sceptra Europea gubernat
Sceptra quibus trepidant superatis aequora terris
Magnanimi et regis sacratum numen adorant
Gallus et hispanus Latium: pictusque Britannus
Pannonus: Austriacus: Stiriusque: Carinthius hinc et
Carnus: goritius: Croatusque: et Dalmata: et acer
Burgundus: Brabanticus: Haimoniusque: Selandi
Quique cava Hollandi nunc de tellure vocantur
Naumurci: et quos a tenebris dixere Pelasgi
Scoti: cum Flandris: Phrisii: audentesque Suevi
Burgonii: Arthoi: Alsatii: Lymburgus: et alto
Sanguine quos reperimus Aventina arce creatos
Habsburgi: Tyroli: Gelrenses: quosue tenet fons
Aut Oeni: aut Araris: Lotrico quique vocantur
Seu a luco et burgo: vel quos sungaudia nutrit
Flandri: Mechlini: Schlavus: portusque Naonis
Atque Salinarum: sed quid germanica regna
Conmemorem: aut terras circum tua rura colentes
Cum tua iam proles alio consedit in orbe
Cumque nepote tuo oceanum moderatur utrumque
Haec dum miramur pensando Heroas avitos
Tecum: nil erit et cedet tibi prisca vetustas
Quae si iam nostro tam laeto viveret aevo
Diceret: hic maris et terrae discrimina novit
Hic superat iusto irritatus marte superbos
Reges atque duces: hic est et pacis amator
Dum videt Heroas concordem ducere vitam
Et rerum causas rimatur pace sub ipsa
Nec sinit in turpi mentem torpescere luxu
Divinam: cuius de summa est spiritus arce
Missus ad inclusas animas velamine caeco
Quas ut ad aethereas posset revocare regendo
Sedes: difficili conatu saepe laborat
Nec studio satis est huic ter germania quino
Accersit graecos Chaldaeos: cumque latinis
Hebraeos et habet doctos quos maximus orbis
Sive illos teneat tellus qua fw/sforos undis
Occiduis condit se: aut qua se tollit in ortum
Atque alio vivunt aduerso pondere mundo
Sub stygiis lacubus: versa et vestigia planta
Figant hos omnes audit donisque remittit
Magnificis: necnon divinae munera mentis
Illis infigit: stimulos ignemque ministrat
Virtutum: quin et legum iurisque peritos
Et triplicis sophiae in natalia rura vocavit
Qua spectat templis munita Vienna patentes
Campos: et circum et leges et iura ministrat
Praeterea vatum erexit collegium in aevo
Centeno. atque oratorum qui pectora possunt
Flectere: et est quorum numero obseruare Mathesim
Quicquid et Euclides: Vitruvius aut Ptolomaeus
Metitur numero aut radio terramque polumque
Res memoranda et inaudita et sub principe tanto
Digna: quod is post imperii tot saecula gentis
Teutonicae: primus mereretur amare camenas
Audiit ut nuper Lyricum resonare poema
Germani vatis: Phoebi praesente caterva
Obtulit huic hilari mox regia munera vultu
Munera quae donare potest tantummodo Caesar
Nam potis est lauro sacros decorare poetas
Celtis in Austriaca memorandi principis aula
Nunc igitur discat divinas Teutonus artes
Discat et humanas: mentem superumque hominumque
Haec pius et iustus doctrina maximus heros
Omnia romulidum rex instituitque dicavit
Ut maiore fide maneat constantia maior
Inter Teutonicos reges regumque nepotes
Idcirco hunc merito post tot felicia regem
Gesta: triumphantem magno cunctatur honore
Italia Heroum genitrix portusque deorum
Quatuor ad partes terrae tractusque marinos
Hunc etiam expectat pontus septemplicis histri
Qui nuper solito plus spumosa hostia cernens
Feruere Danubii: fluviorum hunc agmine regem
Fluctivago excepit: vasto cum murmure ponti
Et nova rorifluo laudabat nuncia vultu
Dum Rheni fontemque Histri sub Caesare tanto
Aspexit: largas liquidasque effundere venas
Concordesque per Oceanum perque hostia gentes
Reddere: et a Gallis pacato currere lapsu
Non araris nymphae fugiunt: non aurea tagi
Flumina: Maxmilianeum decus uber hiberus
Et Rhodanus supplex undarum molibus auctus
Cum fluviis aliis dominum veneratur aquarum
Herculis hunc notae memori munimine gades
Exoptant: ut et occasum conseruet et ortum
Inde triumphator velut alter caelifer Atlas
Quando fatigatos humeros ad pontus onustum
Sentiet: et superam laetus remigrabit in arcem
Felici soboli rerum committit habenas.