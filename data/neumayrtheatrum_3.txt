Quid? Hoc ausit in Patrem Filius?
Non bene in uno Caelo sol fulget geminus.
Jam solus regnabo: solus sum Dominus.
Filii! Pluto! Neptune!
Berecynthia uxor dilectissima!
Ni fallor, meum Saturnum audio.
Nunc fidem tuam exigo.
Quis Neptunum?
Quis Plutonem invocavit?
Pater opem imploravit.
Arma, arma, et bella parate!
Caelo pulsum Parentem juvate!
Quid non timeant fratres et Mater,
Si a Iove hoc sustinet Pater?
Ambitio, quantum es ausa!
Sum exsul, hac una de causa,
Libido regnandi est unica lex!
Scelus immane!
Ulciscamur injurias!
Puniatur parricidae temeritas!
Nihil time! fidem damus:
Uxor, nati, pro te stamus:
Favet causae bonitas.
Stet tyrannus! paret bella!
Armet astra, pluat tela!
Nihil timet pietas.
Io! Sonent classica!
Dii Maris, et fluminum!
Dii Stygis , et Manium! ad arma!
Quod videbitur, facite.
Ego aurea promitto vobis saecula,
Si mihi per vos reddatur potestas perdita.
Interea juvat latere,
Et quidquid de me fata statuerint, ratum habere.
Macti animis socii! quisque suum sequatur ductorem:
Pro aquis tenebimus aethera.
Pro inferis sidera.
Pro antris et tesquis Caeli palatia! Pro Saturno contra Iovem ! Haec belli sit tessera.
* Dii se subducunt. COntra Iovem nos armamus!
Pro Saturno nos pugnamus!
Sta tyranne! para bella!
Arma astra! plue tela!
Nihil timet pietas:
Favet causae bonitas.
Sic impero!
Audisti rebelles?. Quid consulis filia?
Pater! Si me audis, uteris clementia.
Suadeo, ut ad Themidem mittas Mercurium,
Qui Deam permoveat, causam ut tuam suscipiat.
Illa subditis demonstret, quod Saturnus ab arce siderum
Ex aequo pulsus sit in exilium:
Magna est Themidis auctoritas,
Illa, si quod agis, probare creditur, feliciter imperas.
QUem Regem Themis praedicat,
Adorant subditi:
Quem illa Regem improbat,
Probatur nemini.
Vocere Potens, Inclitus,
Augustus, Fortis, Maximus:
Et quidquid titulorum est:
Non rapis animos:
Cognomen Fusti solum est:
Quod tenet subditos.
Probo consilium sapiens. Age, Mercuri!
Quid desiderem nuntia Themidi.
Tua facundia utere.
Quid! si renuat votis annuere?
Num audebit se Tonanti opponere?
Perge! sequar ipse, et ibo suppetias,
Ut, si forte contemnat absentem,
Cogatur vereri praesentem. * Clauditur.
Mercuri! grave tibi incumbit negotium.
Suadendum est Themidi,
Ut faveat sceleri.
Si umquam, nunc certe callida
Utendum est Rhetorica.
OPortet blande agere,
Et se insinuare:
Prudenter rem narrare:
Multa dissimulare:
Et si quid vult opponere,
Ridendo confutare.
Non quadrat stylus humilis:
Figuris est utendum:
Conceptus sunt turbandi:
Affectus variandi:
Et aptis est Metaphoris
Ingenium fallendum.
Arx vi non superabilis
Per dolum expugnetur!
Si arma repellantur,
Si machinae frangantur,
Agendum est cuniculis:
Hac arte evertetur.
PRopinquus est Geta, Pater: festina certiorem facere Caracallam , ut fratres in optatos amplexus ruant.
Monui Maternianum. Ingressus est. Responsum a Principe expecto diu: nemo se movet. Suspicor aliquid. Secreta sint consilia, est necesse, ad quae Papinianus non admittitur. Timeo novercae dolos. Vocata est, ut esset sequestra pacis: Quid? si novae discordiae accendat facem?
Julia intus agit?
Venisse turbatam animo, narravit Maternianus , et vultu pallido, lividis oculis, voce fracta. Ominosus occursus fuit. Nihil est ad tollendas discordias utilius fratribus, quam ut imperium dividant. Suasi: assensi sunt: hoc scilicet affliget feminam.
Ut dividant imperium, hoc suasisti? haec conditio pacis erit?
Haec: Orientis Geta, Occidentis Caracalla sit Dominus. ita Castor et Pollux erunt, semper pacifici.
Et Assensi sunt?
Unus desideratur assensus matris. Cum dixerit, fiat! signabunt tabulas. Sed
crede mihi, mulier tenebit manum.
Non puto. Saevam Caracallae indolem non nescit Julia: quam saepe ille insidias Getae struxerit, certa est: cessare periculum, si dividatur imperium, intelligit: cur se opponat? Aut quid est pace optandum magis?
Non semper, quod est optandum, optatur etiam. Sunt, qui bonum commune dissipant, ut servent suum.
Inani metu funestas diem, qua laetiorem diu non vidit Roma. Quid Julia diviso imperio perdet? In sententiam et Rei publicae, et filio suo Getae tam salubrem non potest non concedere: mater est.
Mater est, sed quae Caracallam privignum, prae filio Geta diligit, nisi Getam oderit etiam, Tu multa nescis.
Atrox suspicio!
Sed non concepta temere. Julia mulier ambitiosa est: dum vixit Severus, assueta imperio. Nunc cum viro illata est tumulo uxoris auctoritas: hoc male superbam habet: imperant filii, non ex matris placitis, sed ex consiliis Procerum: hoc affligit: unam esse viam, qua ad imperium redeat, si nubere privigno possit: hoc videt. Getam, si vivat, haud passurum istud dedecus suo sanguini fieri, hoc intelligit: et putes amare?
Exhorreo. Neque tamen, quid dicas, percepi satis. Nubere Julia Caracallae ne velit, hoc metuis?
Non timerem hanc Phaedram, si in Caracalla Hippolytus viveret. Sed, o probrum! amatur Caracalla , et amat, adhuc, quod sciam, non impudenter quidem, minus tamen, quam agere decet cum noverca, reverenter. In tetrum erumpet incendium latens ignis: hinc festinabam fomenta subducere. Aspectus mutuus, congressus, colloquia, sermones blandi amorem nutriunt: omnia tollit divisio. Itaque divisionem suadere cum videor, ut tollantur discordiae, ego malis duobus mederi cupio. Divisio et fratrum tollet odia, et hos amores nefandos. Sed hoc scilicet metuit Julia. Vel enim cum Geta in Asiam itura esset: et periret conjugii incesti spes: vel in Europa cum privigno haesura: et periret spes mortis Getae per tempus pacis:
nec vivo Geta tenere ipsa, quod ambit, potest. Itaque quin tota vi oppositura se Julia meo consilio esset, nunquam dubius fui.
Haec si ita sunt, et tu obsistis, Pater, non vides, Julia quam timenda sit tibi? Mulier potens, quid non audet, cum amat? semper amori foedo socius furor est. Prospicio furorem imminentis procellae in nostrum caput.
Prospexi diu. Nihil sapientibus casu accidit. Certe nulla miseria opprimit non praeparatos. Ego de his quae aguntur, studiose tibi sermonem intuli, ut in futuros eventus armes animum, ne improvisa calamitas fortitudinem obruat.
Dedisti consilium bonum, cum divisionem suasisti. Fecisti satis. Si non acceptent Principes, sibi tribuant mala, quae post se iste contemptus trahet. Tu extra culpam es. Urgere cessa, obsecro, quod cum tanto tuo periculo urges.
Ignavo silentio Rem publicam perdam?
Inutili consilio familiam perdas? nam quae spes bona compensat periculum?
Periculum, si vel vitae sit, postponi debet etiam modicae spei de magno Rei publicae bono. Moriendum aliquando est: quando possum gloriosius mori? Quamquam cur spes modica sit suffocandi amorem, qui nondum erupit in flammam? Non est bonus Consiliarius, qui cito desperat. Urgendum est consilium bonum: mutantur Principes: forte, quod hodie displicet, placebit cras, si sit, qui repetat.
Saepius tamen videmus monitores eiusmodi molestos esse, et excidere gratia, qua pollebant.
Hic timor in virum constantem non cadit. Principis gratiam desidero, quantum Rei publicae prodest. Quae huic non prodest, quid mihi prodest, nisi ut justis odiis in me ardeant omnes, quotquot Rem publicam amant. Tune inter eos numerari me velis, qui sputa Principum pro melle lingunt? Papinianus sum: absit a me tam abjecta servitus! Placere Domino, cui aequitas displicet, ego non ambio. De malis, quae ex amisso Principis favore metuunt alii, nihil angor: sic in animum sapientis
adversa incidunt, sicut grando in tecta. Grando in tegulis dissultat, crepitat, solvitur: Inquilinus intus in cubili quiescit securus sui. Sed en Maternianus .
PApiniane, quod timebas, evenit: dividendi imperii consilium evertit Julia: i, nuntia Getae.
Materniane , consilio obstet Julia! non ideo eversum est penitus!. Sustentat Geta: Getae assistamus communi opera, tota virtute: cedet mulier, si viri non cedimus. Instemus Caracallae : tu adde suffragium tuum mihi, adde reliquorum Procerum: forte, qui unius consilium rejecit, omnium acceptabit. Princeps prudens non facile adversatur sententiae multorum prudentium. Si, quod deterius est, eligit Caesar, nostra dissensio causa est, et eorum imbecillitas, qui per sua consilia placere malunt, quam prodesse.
Caracallam nôsti. Irascetur, si quis abjectum consilium obtrudat rursus.
Si sapit, irasci non potest. Aut cur alit Consiliarios, si non licet consulere? Ego prodesse Principibus nihil, nisi consilio, possum. Si hoc prohibeor, cui bono in aula vivo? Fungus sum. Abdicare me officio malim. Non decet Papinianum in aula vivere inutilem aulae.
Obstat Julia: quid movebimus?
Uni simus. Ut ingratum consilium sit, tamen, si uno ore ostendimus, quam sit necessarium ad pacem, utile ad tutelam, optabile ad gloriam, non ita brutus est Caracalla , ut non imperaturus sit sibi.
Jam aliud imperavit. Mihi, ut, quo sis erga se animo, explorem, praecepit, priusquam ipse loquatur tibi.
Quo
sim animo, dubitat, post tot experimenta?
Hodie experiri maxime cupit. Scit, apud Getam te posse omnia.
Multa, fateor.
Sperat igitur, nihil te omissurum operae, qua efficias, ut pax, in quam coituri sunt fratres, stabiliatur perpetuo foedere, et non solubili.
Fieri non potest, nisi approbetur divisio.
Alia conditio est. Ut imperio se Geta sponte abdicet, desiderat frater. Hoc si fecerit amicum habet... Videris commotus esse. Quid est? Suadere hoc Getae non audes?
Cur Caracalla non facit, quod suasum vult Getae? Ipse se abdicet: erit Pax.
Licetne hoc responsum ad Caesarem ferre?
Ipse feram. Sed Getae hoc non suadebo. Moriens Severus utrumque Caesarem dixit: utrumque meae fidei commendavit.
Uterque imperet! hoc studium pacis est?
Geta se abdicet! hoc studium pacis est? Materniane , nunc fervent dissidia, cum domo, mensa, aspectu divisi sunt fratres: conjuncti concordes erunt? Fratres ex gemina matre, contrariis ingeniis, diversis moribus, affectionibus nunquam iisdem? Cinctus militibus Geta, a fratris insidiis vix vivit securus: nudo nihil timendum erit? Non verbum audacius, non gestus liberior, non delator rabula sufficiet, ut reus affectati rursum, quo se abdicasset, imperii fiat? Ipsum Getam quam facile paenitentia subibit potestatis depositae? Et, cum amabilis sit, quam facile offensus a fratre, in partes populum trahet? Populus etiam Caracallae per sese adictus parum, quam facile Getam vel invitum reponet in solio, et armabit in fratrem? Vides consilium nec Rei publicae, nec Getae, nec Caracallae proficuum fore. Amat Geta Collegam fratrem: Dominum ferre non vult, non debet, non prodest.
Mihi, Pater, hoc consilio novae discordiae occasio videtur quaeri. Si opponat se Geta, pro hoste erit.
Quid Julia? Probat, ut solus privignus imperet, filius privatus vivat?
Permittit concordiae causa.
Novum argumentum amoris incesti!. Amice, scis, quid ingemiscam.. Sed age, utrique Caesari juravimus fidem, utrique haereamus. Urgeamus consilium, non quod jucundius est Caracallae , sed quod aequius, et utrique utile magis.
At Geta ingreditur. Nuntio Imperatori.
AH! Caesar! pauculos tecum amicos video: cur nudum adeo prostituis latus?
Spe pacis laetus, nolui me suspectum de diffidentia facere. Fefellisti me Laete? in aulam, an in carcerem ducis?
Matri fido. Quid igitur tu metuis.
Omnia. Dividendo imperio opponit se Mater: frater cessit: pax erit nulla.
Ergo ut me ad meos recipiam, suades?
Si possis sine periculo, mallem, ut divisioni insistas, dum occasio favet. Amabilis facundia Filii forte in sententiam trahet matrem. Instabimus, ut in eandem et frater redeat. Quodsi pertinax resistat usque Julia, vos imperatis. Estis filii: honorate Matrem: sed etiam estis Patres Patriae, quae amanda prae Matre est.
Aliud dubito. Si evicero, ut divisionem acceptet Mater, quis nostrûm illam tenebit sibi? Ego illam in Europa relinquam fratri, de quo scitis, quam non immerito incestum amorem suspicer?
Frater non sinet: ipsa non ibit.
Nondum robustus, nondum impudens, adhuc timidus amor est, quo in privignum ardet Julia. Amorem amore vinces: filius loquere: Mater audit.
Vix tolerabile tormentum est amantibus, dividi. Timide spero.
Morbi tam tetri unica medicina est sectio. Persuadendi sunt aegri, ut admittant. Constanter urge, Princeps! metus est minor spe. Matris te gremium habet: asylum tenes. Cautelam tamen periculum suadet, ne cogi possis ad permittendum, quod te non decet.
Ibo, et militem ordinabo in quemvis eventum.
Amo te Laete! Aurum ex aerario porrige quaestor, quantum postulat. Oculos militum facilius fascinabis, quam aures.
Quod imperas, factum puta.
* Aperitur Aula. Ego ingredior, ut tentem, quid possim.
Magno dedecori te, Fratrem, Matrem eripis, si fortiter agis. Pugnandum est et materinis blanditiis, et fraternae ferociae. Timendus uterque hostis animo timido, generoso neuter.
Agam, quod me decet. Vos mihi sedulo invigilate.
STrenue nos, Amici, extremis malis extremum adhibeamus remedium. Sicut divisi sunt animis Caesares, sic ut dividant imperium, unanimes urgeamus, nec feramus, ut Julia Imperatoribus imperet: si cessamus, prodimus Getam, et cogetur se abdicare imperio: nam jam hoc ausus est Caracalla optare. Silui apud Getam, ne exterritus absurda petitione, metueret consilio divisionis insistere.
Hem! quo assurget ambitio? Et occupatus adeo vehementi affectu Caracalla , credis, patienter nos audiet? Non est jam
capax consilii boni: concedi aliquid suis desideriis, suis amoribus, suae impatientiae volet.
Et nos nempe hoc ex officio agimus, ut, quidquid ille volet, probemus? Cedendum ad tempus furiosis affectibus est: sed non alenda haec monstra sunt in Rei publicae perniciem, quam ipsius Principis sequetur infamia, et publicum odium. Non istud decet Ministros bonos.
Consulere tamen, quod displiciturum praevideo, audacia est plena periculo.
Consulere tamen, quod placiturum praevideo, consultoris est de quolibet trivio. Viri fortis et prudentis est affectui male domito Principis sapienter occurrere, temperare calorem, affectu contrario imbuere animum, ut nihil decernat, nisi quod ratio probat, aut virtus commendat, et pietas. Nos timidi sumus, et credimus, Caracallam impatientem esse omnis consilii boni. Utut saeva sit indole, non furit semper. Est modus, est hora in consulendo servanda: audiemur, etiam cum dicemus ingrata, modo dum suademus pacem, ipsi concordes simus.
Jungamus nobis, quos ipse amat. Si Gaius , si Piso, si Lentulus accesserint nobis, sperabo conatum felicem fore.
Viri prudentes sunt. Tentantur secure.
Tua apud illos valebit auctoritas.
Tentemus. Concordibus armis impetita discordia fratrum herbam Rei publicae porriget.
Spes bonas fortunent Dii!
Ite faustis avibus. Filium, Papiniane, mihi cedes, ut pecunias numeret, quibus militem emam.
Ex officio Quaestoris aget. Laete, si efficias, ut divisionem imperii exercitus probet, victores sumus. Vide, quid possis.
Nihil omittam.
Quanta summa est opus?
Decem milia coronati cum spe plurium sufficiunt hodie. Eamus.
Venio.
CRedo tibi. Neque enim ausus fuisset Geta sic se mihi opponere, et Matri simul, nisi fideret adhaerentibus sibi ... Materniane , apud Gaium conventus est: accede, et ne quis audeat Getae consilia pertinaciter tueri, serio admone. Decretum est: solus regnabo. Hic erit discordiae finis. Deinde excubias gemina: intrare nemini, nemini exire liceat, donec perfectum negotium sit, et se abdicaverit frater. In potestate est: cogi potest.
Imperium exsequor..
Quam belle se et Getam Papinianus decepit, cum credidit, in divisionem imperii te serio consentire, serio de pace agere. Non alia, nisi hac fraude allici Geta potuit, ut se traderet tibi, imo ab ipso Papiniano traderetur.
Ah Laete! quam male me habeo! Tumultuantes in se affectus discerpunt animum. Crucior!
Quid affligere potest? Matrem, Fratrem, Papinianum tenes: occasio favet: quid..
Mater, Frater, Papinianus terrent, ne utar, et Senatus, populus, miles praeterea.
Quid est timendum?
Omnia.
Nihil.
Parricida, tyrannus dicar. Probrum feram?
Hodie hoc cogitas primum, quod toties contempsisti?
Horror vicini sceleris gravius afficit.
Leonem intentum propinquae praedae obstrepentium anserum garritus
non terret. Loquantur homines, quod volunt, modo nun audias. Quamquam quid tandem loquentur? Dic, insidias tibi a fratre factas esse: occupatum perfidum meritas poenas dedisse: quis audebit negare quidpiam ? Facile est subditis verba dare, quibus factum defendas: nemo Caesarem in quaestionem vocabit. Populus, quod cupis, credet: interest, quis rumor se prius diffundat. Militum venalis est anima: devinciri tibi pecunia possunt, quod ut ante dixi, perficiendum mihi negotium sumo. Ex Senatoribus, si qui improbent factum, rei Maiestatis habentor. Sic te liberum facies. Quin et brevior via est ad vitam tranquillam. Papiniano ab amore justitiae ingens apud Senatum, populum, et exercitum auctoritas est: tu caedem perage: Papinianus juste peractam esse, cogatur defendere: Senatus, populus, exercitus totus quiescet.
A Papiniano impetrare hoc sperem?
Imperare potes.
Ut probet Papinianus caedem innocentis? non oboediet.
Innocentis? Adeone innocens tibi videtur Geta? Jamne oblitus es, quod dixi, quod pecunias a Quaestore imperaverit mihi, ut ei milites conciliem? Quod imperaverit te ignaro, velut jam solus regnaret? Quod oboediverit Quaestor, et oboedire Papinianus non modo sit passus, sed laudaverit etiam? Vere, Princeps, ego non credo, securum te vitae esse, dum vivit Geta. Milites, populus, Senatus vestrorum dissidiorum impatiens est: Geta prae te amatur: optatur Pax: medium facile est mors Caracallae : vide, quid immineat. Nihil consulo mihi: tuum agitur bonum, felicitas, vita.
Sed Julia obstat. Aversabitur parricidam, nec jam oculo dignatura.
Julia? nihil metue. Amat te.
Amat, nunquam alias magis, quam hodie, sum expertus. Credidit serio agi de dividendo imperio: accurrit gemiscens: amplexu strinxit: oravit cum lacrimis, ut dividi se potius, quam imperium paterer, ne viva separetur a me. Parum abfuit, Laete, ut pro filio me sponsum
vocaret. Tremuit pectus ictu valido, et cum tacito gemitu dixi mecum: utinam Mater non esses! deinde voce clariore, et blandum arridens: cessa lacrimas, inquam, non dividemur Mater: amo te. Vidisses illico siccari lacrimas ad hanc vocem, et labia in risum duci. Amor, Laete, amor: sensi. Sed si Getam occido, quid? adhuc amabor?
Nescio, an non etiam magis. Absconditum nunc ignem alit dubia, ne fumus offendat Getam: clam simile tuo non nunquam audivi suspirium: utinam Caracalla sponsus esse pro filio posses!
Quid obstat vero, ut esse possim?
Si velis, nihil, nisi quod utique Geta opponeret se, si vivat.
Utinam moriatur!
Nimis lentae sunt Parcae: frigescet amor, si expectas, dum ipsae abscindant filum. Tu abrumpe.
Jus, aequitas, Dii prohibent!
Ita, si interrogas, Papinianus docebit.
Certe.
Gravis Auctor!. At alii licere affirmant Regibus, quod libet. Cur non istis credas potius, et aeque sapientibus, et numero pluribus, et magis reverentibus tui? Jupiter in Caelo regnat: tu in terris es Deus: hostis est, qui non adorat nutum.
Iovem me crederem, si non viderem parem. Haec me ambitio torquet. Infelix sum.
Infelix! quis prohibet, si imperare vis solus?
Omnes pro tyranno horrebunt. Saltem si tegi aliqua honesti specie posset facinus!
Non tegi modo, sed esse honestum potest. Jurgari incipe, venietis ad manus: Geta cadet: tu non modo facti veniam, sed et victoriae gloriam feres. Nimis haec anxie, et ad scrupulum ponderas. Vis pro jure semper magnis Caesaribus fuit: in ipso Romulo, qui huius imperii Fundator fuit, exemplum habes. Sciebat leges subditis scriptas esse, non Principibus. Quid ab ore unius Juris-Consulti pendes? Num solus sapit? plures jube suffragium ferre: plurium vocem audi: Papinianum tacere jube, si non vult loqui, quod tibi placet. Nam quis Imperator est?
Ipse indignor mihi,
quod rumpere non ausim vincula, quibus ligor. Quoties mortuus jam esset Geta, si opportune potuisset occidi! nunc cum captus est, trepido.
Dedi consilium. Jurgandi occasionem si captas, in rixam incalescet audacia, sequetur optata caedes. Favet hora, ut excutias onus, quo te Geta premit, et pressum videre Papinianus perpetuo cupit. Unius nece solus potieris imperio, quod ambis: potieris Julia, quam deperis: et deliberas, num velis felicem te reddere?
Deliberatum est. Morieris frater! Laete, places. Potest latere scelus sub juris specie.
Sed en ipse Geta.
SOlum cum solo sine. Quid turbaris frater? Num monstrum ego videor funestum tibi.
Fatebor, quod res est. Inventurum me in hoc loco Papinianum putabam, non Caracallam .
Scio, nec sine fastidio scio, quantum ab illo Magistro pendeas.
Magistrum non veneror: Ministrum amo fidelem ac providum. Amare moriens Pater jussit: nec tibi ipsi, quod sciam, alius Procerum huc usque amatus est magis. An non meretur?
Merebatur, quamdiu aequali cura mihi serviebat, et tibi. Nunc in te pronior, nescio, num non in meam perniciem conjuraverit tecum.
Frater! atrocem animo suspicionem alis, aut fingis alere: ex quo sum meritus?
Quid dissimulas te? Si nullius tibi fraudis es conscius, frater, ecce illuxit dies, quam Dii faustam Rei publicae per tuam virtutem cupiunt. Severus Pater, ut acciperet coronam, cogi debuit: magna gloria! maior est tua, si sponte ponas, et vivere privatus malis, quam Imperator. Factum sera posteritas laude perpetua colet.
Intelligo, in quos me
casses imprudens conjecerim. Matri fidebam miser: Mater me prodidit: vidi oculos rubentes fletu: audivi vocem supplicis, depressa superbia: sensi, quam nihil sollicita mulier sit aut pro Geta, aut pro Republica, hoc unum metuens, ne a privigno divisa viveret: tantus jam invaluit amor, nescio, num honestus saltem. Heu! deceptus sum! sed hoc scito, frater, ad dividendum imperium veni, non ad abdicandum: aequali jure impero tecum. Tu si abdicare te velis, cedo virtutis laudem: imperium non cedo.
Imo cedes, velis nolis.
Ah! loquamur, ut fratres decet. Europam relinquo tibi, mihi exilium eligo, in Asia trans mare inter Barbaros acturus vitam: num parum facio?
Aliquid.
Plus nec poscat Julia, nec probet Severus Pater.
Severus est mortuus: nulla illi de viventibus cura. Julia, quid poscat, audisti ipse. Si reverentia Matris est, cur non obedis? Obicis amores, invide, et pro scelere audax computas: ita te livor dementat. Coleres Matrem, ut ego colo, amaret amore pari. Sed teneo te. Vide, num lubens velis, quod velim.
Quo proruis? Sic te decet loqui cum pari?
Ego impero.
Num sine Geta?
Solus.
Quo jure?
Volo. Intellexi vafritiem ambitionis tuae, cui humeros Papinianus supposuit. Ut dividatur imperium, cupis, quo rapere totum possis. Hoc animo facinus sedet. Potitus Asia, totam barbariem in Europam effundes, ut exsatures odia, quibus impetis immeritum fratrem. Abducere matrem statueras tecum, ne mihi obses remaneat datae fidei, quam esses violaturus impune. Exercitum adeo abstrahere in partes jam nunc moliris, perfide, ut nudus parricidio prostem. Nam quid sibi vult auri moles illa, quam paulo ante, ignaro me, ex aerario raptam jussisti militibus dividi? Quid conventus ille, qui hac ipsa hora apud Gaium habetur? Papinianus huc se contulit, ut Proceres amicos mihi, conciliet tibi. Texuntur funes, parantur laquei, nec jam
imperium, nec vita adeo in tuto est.
Multa congessisti frater, quibus insontem obrueres: ad singula respondebo.
Uno solo responso est opus. Affectatae tyrannidis reus es mihi, nisi imperio sponte te abdicas. Hoc si facis, insontem te credam: hoc unum innocentiae argumentum accepto. Si abnuis, videbis, quid possim. Ipse Papinianum huc adducam, ut habeas, quocum deliberes. Haec optio est, ut aut imperio cedas, aut vita.
QUid nudus chalybs, Auguste, micat? Cede tempori! Sapientis est, fortiter ferre malum, quod vitari non potest.
Quid audio? Tune etiam a fratre stabis? Me miserum!
Imo nunc maxime tuus sum.
Ut imperio me abdicem, tu suades?
Furenti cedendum est.
Sic te mutari posse?
Mutare animum vir prudens debet, cum primum consilium evertunt Dii, et aliud necessitas imperat. Ad Gaium convenimus amici tui, hoc animo, ut addictos Caracallae traheremus in divisionis sententiam. Momentum abiit, cum in cubile irruit furens Caesar, et velut attonitus, quis furor est, inquit: video conjurari in nostrum caput! mox loco se movere ceteros vetat, et ad me versus: Papiniane, dixit, graviter suspecti estis. Tu effice, ut sine mora imperio se abdicet Geta, aut peribitis cum Geta omnes. Haec prolocutus vertit tergum, et nullo exspectato responso se proripuit e conspectu. Sensimus in mora periculum esse. Cucurri rogatum te, ut cedere furenti velis, et saltem simulare animum non omnino alienum a postulato, si spatium deliberandi frater concederet. Nihil certius irae impetum, quam mora frangit.
Mora non datur: actum est. Incautus opprimar? inultus cadam? Hoc absit.
Saltem ad Matrem fuge, dum primus detumuit furor.
Imo hic exspectabo tyrannum reducem. Ferro, si vir est, decidemus litem, quam jure non vult.
Polluetis Regiam fraterno sanguine? Et tune parem te fratri credis? Quo te abripit inconsulta temeritas?
ADsum. Ferro decidamus litem! congredere!
Heu! fuge Princeps!
Tuere Getam, miles!
Fuge, obsecro!
Loco cede!
Non nisi per istud pectus transfodies fratrem.
Accurre miles!
Nihil vobis est opus mihi.
Per Severum obtestor, utrique communem Patrem!
Provocatus sum. Obsistere cessa! aut!
Victima pro Geta cadam!
Tenete hominem!
Absistite!
Persequere miles.
QUem persequitur Caesar, Tribune?
Fratrem puto.
Hem! cadet Geta. Hoc erat, quod diu praevideram: sic finientur discordiae. Tumultum faciet populus. Nostrum est, tenere jam fidem, et Caracallam transferre ad castra, priusquam de caede rumor in urbem fusus plebeiam rabiem in Caesarem concitet. Securitas Caracallae praestanda, ne dies una utrumque rapiat.
Expecto imperium.
Heu! periit Geta, Laete!
Miseret me boni Principis!
Miseret! sed abstinete lamentis, obsecro. Pro hoste erit Caracallae , si quis defleat mortem Getae.
Tamen horridum factum est. Assectus fugientem percussit in ipso limine, cum ad Juliam se recepturus clamaret: juva Mater! occidor! adjuva! has inter voces confossus corruit, et in ipsum accurrentis Matris gremium animam
effudit cum sanguine. Ego clamore consternatus ut adproperavi, vidi Caracallam jurgantem cum Julia, et lugere prohibentem de morte filii plures jam mortes meriti.
Jacet hostis! Amici plaudite!
Triumpha Caesar! jam erit pax!
Cadendum alterutri fuit. Provocatus vici! Diis grates!
Diis grates! Vive Caesar, et impera felix!
Sed tutus, Princeps, in aula non es, non omnes oderunt Getam. In castra te confer, ut inde in urbem rediens militari praesidio formidabilis secure triumphum agas de fratre perfido.
Recte mones. Amicos habuit Geta, et socios sceleris, quod meditatus est. Instituenda est quaestio. Senatores de imperio monebis, Laete: Judex erit Papinianus : experiar fidem viri. Tu solare Juliam: celeriter ipse sequar. Ducite me.
Vive Caesar, et impera felix! * Clauditur.
AH! Dea tibi Consule!
Jupiter impune non spernitur:
Paenitebit pertinaciae.
CEde Jovi, cede Dea:
Bonum est, quod suadeo.
Non tractatur causa mea:
Tibi Dea servio.
Iovis preces sunt armatae,
Cum vult, potest cogere:
Orat: sed cum majestate,
Quam non licet spernere.
Verba perdis nihil proficua.
Quod dixi, dixi:
Non possum excusare, quod accusat justitia..
* Descendit Jupiter cum Diis superis per nubes dispersis. Audisti tonitru!
En ipse descendit, nec jam in habitu supplicis,
Sed cum Majestate Judicis.
Themis, rea diceris multorum criminum:
Citaris ad judicium!
Cujus sceleris rea sum?
** Prodit Cupido ex sede Iovis , quae primum clausa, nunc se aperit. Laesae Majestatis Deorum prope omnium.
Jupiter optime, maxime,
Tuum est tibi, et nobis consulere.
HOc, hoc est scelus Themidis,
Quod vulgi nos ludibriis
Exponat, et dicteriis
Proscindi patiatur!
Quid tandem erunt Numina,
Quam nuda, foeda nomina,
Si non haec impudentia
Mulieris plectatur?..
Plectatur!.
Mars latro est mortalibus:
Fur dicitur Mercurius:
Quis ferat hoc? nequissimus
Sim ego puerorum.
Stultorum Bacchum Principem,
Et Moecham vocant Venerem:
Tu, Pater, tu (quid memorem?)
Es Dux adulterorum. * Dividuntur nubes, et Jupiter se ostendit.
Intelligo: facitis causam communem:
O nobilem artem!
Audiamus et alteram partem.
Erratis, o Dii, erratis!
risui per me non prostatis:
Ipsi vos prostituistis,
Cum scelera tam infamia commisistis.
Et ultima supplicia
Decernitis in crimina,
Quae ipsi perpetratis:
O sancta Numina!
Si possunt excusari,
Cur plectitis in aliis?
Si non, cur ipsi facitis?
Quis vetet imitari,
Quod fit a Superis?
Audis, Pater, vides insultantem: et parcis?
Parco, et parcam Themidi,
Si probet, quod probant Dii ceteri.
Exemplis te sine doceri:
Tonantem te decet vereri:
Sum Themis: non possum moveri,
Ut scelera velim tueri:
Non colis nostra Numina?
Non colo vestra vitia:
Jupiter sum!
Themis sum.....
Ergo coite atra nubila! ruite fulmina!
Arbor, quae flecti non potest, frangatur.
Subsidat in cineres templum impiae Deae! incendatur!
Nulla posthac Themis colatur.
Incendatur! * Dii disparent lente. Fit tempestas. Fulmen. Incendium templi.
Terra treme!
Caelum freme!
Fulmina ruite!
Themidem sternite!
Firma, o Pater, sententia stet!
Poenas audaciae impia det!
Bene est! in cineres subsidant altaria,
Illustrior micat Gloria.
Themidem pati pro Themide,
Fatum est optabile.
Libens exsulo: vale Thessalia!..
Sed vos improvida Numina:
Intelligetis ex mea absentia,
Quantum vestro imperio sit Themis necessaria.
Senties Jupiter , quis tibi debeat esse potior,
Sincerus admonitor, an putidus adulator!
Qui laudat, quod laudandum,
Qui damnat, quod damnandum,
Qui scapham scapham nominat,
Hic causam tuam protegat:
Hic amat te.
Qui, quidquid probas, probat
Et, quidquid damnas, damnat:
Sacravit linguam tibi:
Cor autem Servat sibi:
Non amat te,
Sed quaerit se.
EAt in ordines miles, et in sua quisque statione pervigilet. Accede Materniane , narra, quid agit Julia?
Luxit: sed ad imperium tersit lacrimas. Filii conspersam sanguine flevisse decuit, si tegere voluit gaudium, quod attulit spes ex morte Getae concepta. Loqui cupit.
Venio. Tu interim quaestioni assiste, quam de amicis Getae Papiniano praecepi. Attende, num sedulo omnia, num recte fiant.
Auguste, quid crabrones moves? irritas multos, et in te concitas. Ceciderunt cum Geta animi affecti Getae: nemo movebit se, nisi motus. Supersedere nos quaestione crudeli jube.
Quid ita? Tune etiam Getam tueris?
Non defendo. Sed jam solus imperas; tua est Julia: Quid petis amplius?
Imperium, vitam Geta perdidit: famam non perdidit. Creditur innocens occisus esse: hoc mihi nocet.
Si cadant amici Getae, quid istud proderit? non oberit etiam? nunc praecipue, cum formam imperii novam capis?
Imo nunc nihil est mihi necessarium magis. Sic purgabor. Merito caesus Geta videbitur, si publico judicio damnentur amici Getae.
Si esse Judex Papinianus recusat?
Se ipsum damnat. Quid disputas? Ita fieri volo, impero. Non quiescis? Oboediendum est. Me Julia vocat.
INcipit effrenis currere: curret in omne nefas. Nec jam Papinianum audiet, quam pro oraculo coluit. Ipse intrat. Ah!
Quid ingemiscis Materniane ? Intelligis, credo, quam suaserim bene, ut concordibus studiis, et communi opera urgeamus divisionem imperii. En fructum imbellis timoris. Scelus infandum, quale jam quartum exhorret Roma! in qua barbarie vivimus? Haec vestra peccata sunt canes muti, quibus lingere ulcera voluptas est, nulla cura sanare.
Parcius ista. Factum infectum non facies, Papiniane! quid te fatigas? Quae futura sunt, ne fiant, obstare potes. Sic laboras utiliter.
Quid laboro utiliter, si solus laboro? Juvate me! aut saltem, quod aedifico, non destruite: laetus sum. In quae tempora servastis me Dii! jam defendere etiam scelus pro jure jubeor, de amicis Getae quaestionem facere, habere pro reis, damnare omnes, quotquot mortuum lugent! O sancta jura!
Fratris necem agitasse animo Geta dicitur: inferre pronum est, communicasse cum aliis.
Dicitur! si dici sufficit, quis erit innocens? Sed quid momentum perdo? ibo ad Caesarem, et quod nemo loquitur, ego loquar, si vel capite luam. Intelliget, si sapit, unum saltem ex Ministris se habere, qui officium faciat.
Non invenies modo: nam apud Juliam est.
Hoc est: proxime laudabitis incestum etiam!
timeo, ne cogamur.
Vir fortis mori potest: ut scelus laudet, cogi non potest.
Quid igitur? Non habebis quaestionem de amicis Getae?
Habebo, si jubet. Sed in gratiam Caesaris nullum damnabo. Quodsi.
ut video, aequitas postulabit, ut innocentes pronuntiem, ipse viderit, quid ex hoc judicio pro se possit sperare. Docere Principem ante cupio, quod causam Getae judicate aliud nihil sit, quam damnare Caracallam .
Vis, ut te adesse moneam?
Mone.
HEu! Pater! quod triste spectaculum vidi! Cadaver Getae amici curant, et lavant lacrimis palmari vulnere hians pectus. Pro! ut me iste aspectus conterruit ingressum aulam, et nova laetiora audire certum. Ergo helluatus est demum furor in fratris sanguine, quem sitivit tamdiu?
Geta occubuit: cessa gemitus, qui nihil prosunt. In futuros te casus arma. Pecunias ex aerario datas militi in Getae gratiam aut scit, aut sciet Caesar: quomodo te defendes miser?
Jubente Geta dedi, exigente periculo, optima mente, pro Geta quidem, sed non contra Caracallam .
Dedisti. Si quaeritur titulus, ut pro scelesto possis damnari, iste sufficit. Tu, gaude, si sine scelere non possis. Damnari malum non est: merito damnari, est malum, quod oportet horrere.
PApiniane, nondum detumuit tyranni furor, etiam in mortuum saevit. Quid audimus? Tu Patronus Caracallae , tu Judex amicorum Getae esse juberis?
Suscipio vestram, et Getae causam: forti animo este! aut vincam, aut moriar.
Captivi sumus. Exire aula prohibet circum undique fusus miles. Amasse Getam si crimen est, absolvisti judicium, Papiniane, habes fatentes reos: sententiam profer.
Quamquam contra te ipsum proferes: nam et tu amasti Getam. Sed fac, ut sciamus, quid immineat mali.
Audire te Caesar cupit. Intrare licet.
Benevolum Auditorem habebo?
Tranquillus est. Julia pacavit animum prompto obsequio, filii caedem probans. Idem a te, idem a vobis expetit in novi homagii vicem.
A me non impetrat. Exemplum feminae nihil moveat viros. Vel ex hoc capite improbandum est facinus, quia Julia probat. Ibo, ibo, et loquar Caesari, quae loqui me decet, et ipsum audire juvat.
TRepido exspectatione eventus futuri.
Quid tu affers Laete? Vultus fiduciam prodit.
Licentne loqui audacter?
Amicos vides, cum quibus in eadem es navi jamjam passura naufragium, nisi consilio quodam possis detorquere a scopulis.
Gubernabo, si panditis vela, et remos intenditis. Heu quantorum sanguinem hic dies fundet, nisi celeriter occurrimus malo!
Quid suspendis trepidantes animos?
Non credit Caracalla , me a partibus Getae stare. Itaque confidens mihi Senatum convocare me jussit, priusquam abiret in castra. Inde redux, ingressus curiam cum omni milite, primum truci vultu, et minacibus oculis attonuit Patres: tum: occidi fratrem,
dixit: atrox videri facinus potest, illis scilicet, qui ignorant, quam non fraterno Geta ergo me animo fuerit. Saepe insidiis, saepe veneficiis impetiit vitam: postremo provocavit ad pugnam comparui! vici! jam regno solus. Vos Diis gratias agite, quod alterum vobis Principem servaverint, quem si amatis, contra amicos Getae defendite. Sunt, qui ulcisci perfidum volent. Quaestio habeatur: quotquot mortuum deflent, rei sint.
Atrox sententia!
Et quid Patres?
Quid facerent circumfusi armatis? et credere, quae dicebantur, et quot. jubebantur, probare se, uno annutu monstrabant.
Ipse adeo Papinianus ?
Vae parenti tuo! Advertit Caracalla ipsum in Senatu deesse, quem prae ceteris cupiebat videre. Ad me conversus, eccur, aiebat, Papinianus non adest? Adduxi humeros. Ille commorsis labris frendens ingressus est Regiam. Ire in stationes jussus miles expectat in horas imperium, Papiniano, vobis, mihi fatale, nisi cavemus. Nec enim latere possumus, Papiniane, quod Getae nomine pecunias tu mihi dederis, ego acceperim.
Hoc idem monuit. Pater. Sed quid agamus?
Loqui secure licet?
Quid ambigis? uno animo sumus.
Praecipitetur in foveam Caracalla , quam nobis fodit. .. Quid stupetis? An, num fieri deceat, dubitatis, an num possit?
Deici sollo quin mereatur, quis dubitet? Tyrannus est.
et tyrannidem, nisi obsistimus, exercebit in nos.
Exercebit in Patrem meum. Laete, si facinus meditaris, quod laudet Roma, socius sum.
Juvat ulcisci Getam, et nobis cavere. Modus in promptu est. Addicitis fidem?
Ee manus.
Bene est. In stationes, ut dixi, dispositus miles est, et ipse amans Getae, ac miseram vicem dolens. Vindicabit si habeat ducem. Vestra nomina si conceditis insusurrare auribus, milites vestri sunt omnes: periit Caracalla .
Amor et timor assensum suadent. Amici! exsequamur
consilium!
Factum populus, exercitus, Senatus laudabit: accedo sententiae.
Idem est animus.
Et mihi.
Jurate. Quod igitur Dii bene vertant, et piis Manibus optimi Getae jucundum accidat, Caracallam inferias dabimus. Peribit!
Peribit!
Et siquis nostrûm (quod averruncent Superi!) communem causam proditor deserat, eum fulminator Jupiter trisulcis ignibus perimat!
Perimat!
Jam dum calet, cudamus ferrum! propero adducere militem vobis. Hic subsistite. Irruemus in cubile deinceps, oppressuri securum, ut cadat, ubi cecidit Geta, suoque similiter sanguine contaminet Juliam.
Si renuat accedere miles?
Inanis est metus. Ostentabo pecunias, Quas dedisti. Servient in bonum mortui, quas vivo maluissem impendere.
AGe celeriter. Amici, magno malo liberam hodie Rem publicam facimus, Caracalla sublato. Cumulemus beneficium, et Principi pessimo optimum substituamus. Cui fertis suffragium ?
Ego in Principe prudentiam exigo: nihil agat ex impetu: nihil sine consilio: ita populi felices erunt.
Ego fortitudinem magis requiro. Qui aut timores horret, aut timet pericula, consultando, se, et subditos perdit, quia nihil exequitur.
Ego temperantem praecipue cupio. Ad rationem vivat, qui regnat, non ad libidinem. Quod est miserius regnum, quam cui praeest is, qui subditis imperat omnia, sibi nihil?
Ego justitiam maxime laudo. Prudentem Principem venerantur subjecti, forti confidunt, temperantem mirantur: Sed justum
adorant, timent, et amant. Quamquam si Imperatorem quaeritis, in quo sint omnia, parentem eligite. Quod si suspectum est suffragium filii, ipsi decernite, quis est Papiniano prudentior, quis fortior, quis temperantior, quis justus magis?
Nihil irascor voto: dignissimum nominasti. Et si Plato felicissimum Regnum pronuntiat, cui praeest Philosophus, quam beata erit Roma, si Papinianum praeficiat!
Nec mihi occurrit dignior. Testimonium virtutis amor praebet, quem sibi ab infimis aeque ac summis Papinianus promeruit.
Quantis acclamationibus proclamationem excipiet populus! Probo sensus vestros. habe Patrem Caesarem. Tollatur in clypeos. vivat, imperet Papinianus ! pereat Caracalla !
Imperet Papinianus ! pereat Caracalla ! consilia secundent Dii.
MOdestius, rebelles, modestius, ne Imperator vos audiat!. Invade perfidos miles!
Vah infortunium!
Vah! improvidos! Hem! quo vos abripuit insanus timor? Et tu, fili mi!
Vive, impera Papiniane! pereat Caracalla ! i, tuere, defende clientes tuos.
Ah! ut infelix sum Pater!
Scelestum voca. Nam ut ausus sit filius cogitare immane facinus, ignaro patre?
Auguste, nihil pro me deprecor: suppliciis ultimis devotus sim! Sed Patri parce! solus sum reus: ignarus omnium, quae feci, Pater.
Imo quod tantum probrum genuerim, sum reus satis.
Nos rei sumus: innocens Papinianus .
Abstrahite! Tormentis quaeratur veritas.
Nos rei sumus!
Papinianus est innocens.
Materniane , tu Papinianum custodi. Tempus, quo deliberes habes. In quo articulo rerum tuarum deprehensus sis, vides. Si Getam damnas, absolvis te. Sin, jam ne hoc quidem habebis solacium, quod innocens moriaris.
Se ipsum solatur animus bene conscius sibi.
NOn belle instruxi fabulam, Caesar, ut intelligeres, quo in te animo sint amici Getae? Vix classicum cecini: jam illi strictis ensibus in te emicuerunt. Credere tu narranti potuisses? Sed quod auribus hausisti, vidisti oculis.
Graviora metuo.
Urgenda sunt coepta, donec nemo supersit, qui metui possit. Miles omnis est tuus: irruere nos in eos jube, qui deflent Getam: clade aliqua exterrendus est populus, ut credat, immane facinus tentasse Getam, quod vindicta tam horrida expiet. Atque quo celerius exequi sententiam tibi utilem jubes, hoc efficacius remedium est. Quos duci ad tormenta jussisti, plectantur cito: alius quisquis gemit de Geta, quisquis murmurat, luat Capite: ita facies fidem, merito occisum esse.
Si porro probare factum Papinianus recuset, quis justum credet?
Necari et ipse potest: imo jam debet, si velis vivere. Animo obstinatus est, reum filium videt, Imperatorem se audivit prope jam proclamatum, et nihil animo agitet adversum te? Timendus est ille vir, nunc maxime, cum in filio debet offendi.
Cogitabo. In tua fide, Laete, reposita est mea salus. Turbis provide, et si est opus, mone tempori! me vocat Julia.
Securus fruere.
Hîc te audiet Caesar. prodibit continuo. Secede miles. Sed tu pone tandem, si amicum audis, illam tuam Philosophicam severitatem, et memento te Domino loqui.
Num in reverentiam tibi peccare videor, si libere loquar?
Si non efficio, ut minus audacter peccet, saltem ego non pecco. Aut num defendere scelus aliud videtur tibi, quam committere? Si Caracallam incitassem ad inferendam fratri necem, scelestus viderer etiam tibi: nunc si probo factum, si laudo, quid facio minus?. Quo nos abicimus? Fidem juravi Caesari: num ideo conscientiam tradidi? Caesarem hoc effert, quod imperet. Sed consideret, quibus imperet. Stolidis, barbaris, impiis si imperat, imperet, quae vult. Si viris honestis, imperet honesta: oboediemus. Materniane , omen est bonum, quod me Caesar ad alloquium vocet: et venio praeparatus. Forte vexatio, quae turbat aulam, dat intellectum, ut capiat, quam bene ipsi Papinianus velit.
En ipse.
QUid sibi vult, Auguste, hic occursus gratiosus, hic aspectus solito blandior? num sperare possum, mutata mente, agnovisse te demum, fieri non posse, ut Papinianus excuset, quod accusat natura, quod damnant Dii? An timere debeo, ne insidieris constantiae, filio usurus pro ariete, quo Patris pectus evertas? Obsecro, ne diu suspensum me teneas: scire oportet, utrum Domino loquar, an tyranno?
Audacter et temerarie agis ex more tuo, in ferocia complacens tibi, quam elegante vocabulo libertatem appellas, aut etiam fortitudinem. Sed dandum aliquid morituro est: fruere licentia, quam concedo brevem, et ultimam, nisi pertinaciam ponas, et oboedias imperanti. Audi tranquille, quae dicam; intelliges, opinor, merito imperare. Utinam sapientius ordinasset imperium moriens Pater, et quod suaseras tu, Orientem uni, Occidentem alteri filiorum tradidisset regendum! nunc cum orbi toti utrumque cum aequali potestate praeposuit, quid fecit aliud, quam ut jam ante discordes in mutuam perniciem concitaret? Geta maiorem nolebat ferre, ego aequalem non poteram. Accessit ab indole stimulus, accessit a suspicionibus, a dissidiis, a susurronibus: neque hodie primum periisset Geta, si se obtulisset alias occasio opportuna magis. Quamquam et hodie exhorrui scelus: neque me obstrinxissem, opinor, nisi refugientem animasset Laetus, ut utar occasione non facile reditura, hortatus.
Prô! quid audio? Laetus hortatus est, Auguste, quo ego vix alium Getae amiciorem putavi?
Ita Laetus, qui et filium tuum cum sociis induxit mendacio, ut, quod vidisti, adversum me conjurarent.
Vah! perfidiam!
Sed ille mihi, cum minime
putabit, poenas suorum scelerum satis acerbas dabit. jam te, Papiniane, quid agere necessitas postulet, considera. Occisus est Geta: quid faciam? Paenitet! sed ille non ideo reviviscit. Amavit Getam populus: cum innotuerit, caesum per injuriam esse, tumultus fiet, et incalescet seditio vix nisi multorum sanguine restinguenda. Moriendum omnibus erit, quotquot vivunt amici Getae: nec enim meae me vitae aliter securum puto. His tu occurrere malis tantis potes facile, si prodiens ad concionem Getam merito occisum doceas, quod id et mea, et Rei publicae exigeret salus. Sciunt omnes, quam Getam amaveris: sciunt quam ames justitiam: itaque quin sint vera, quae dices, dubitabit nemo: omnes damnabunt Getam, omnes se mihi inclinabunt: Caracalla tranquillum imperium, Res publica pacem, plurimi vitam debebunt tibi.
Ah Caesar! si ego filium meum defenderem: si merito et recte contra te conjurasse assererem, quibus me oculis aspiceres? quo animo audires? Tamen hoc affirmo: minus in te filius meus peccavit quam contra Getam peccasti tu: et te vis defendi? Cessa, obsecro! quod vis, impera: promptum ad omnia Papinianum habes. Sed scelus imperanti oboedire non possum. Sedandorum tumultuum aliud remedium est. Intelligat populus, quod te facti paeniteat. Intelliget vero, si facti auctorem Laetum digno supplicio eneces. Sic placabis furentes: sie demonstrabis, te Principem esse, qui ut errare, sic erroris concipere poenitentiam possit: sic ostendes, quam Proceres male consulant sibi; dum tibi consulunt malum.
Bene est: non consulis male. Et vide, quantum tuae virtuti deferam. Judicem te Laeti constituo, et Judicem tui filii. Uterque reus est: si tantus est amor aequitatis, quantum prae te fers, amborum causam examinabis ad leges: et ego, quam de utroque feres sententiam, ea stabo.
Judex sim, Domine, cum ipse tibi videar de ambitu reus?
Innocentem te scio: absolvo.
Reus unus inimicus est, alter filius: et Judex sim!
Judicabis. Quid disputas? num iterum scelus impero?
Haud scelus quidem, sed rem difficilem Patri.
Amorem filii amor justitiae vincet, si es fidelis. Causam indaga sedulo! priusquam sol occidat, dicenda sententia est, et executioni mandanda. Filium primum cum sociis ad examen citabis: Laetum postea Maternianus adducet.
Oboedio.
QUam gaudeo, Caesar, te placidum Papiniano videre. Viri tanti mors quam multorum odia concitaret tibi! quae pericula acciret!
Video: hinc titulum quaero, ex quo juste possit damnari.
Prô! quid audio?
Judicem constitui, ut fiat reus. Absolvit filium: favet hosti Caesaris: damnat Laetum: damnat amicum Caesaris. Judices, a quibus de judicio aut per odium, aut per amorem perverso judicetur, inveniam facile. Liberare me volo ab homine audace, et obstinato.
Decretum est igitur...
Decretum. Hodie morietur.
Ecquid te movet ad facinus adeo horridum?
Libertas, securitas, majestas.
Non, non facies: fieri non potest, ut vel mente designes tam atrox facinus.
Quid ni?
Superi! num perpendisti adeo, quem virum destines neci? Quid de te sentiet orbis?
Quid? num semper ero Ministri servus? et Imperator cum sim, nihil licebit agere, nisi quod ipse probet?
Ille vero nihil probat, nisi quod prodest. Memento Severi Patris, quam te anxie commendaverit Papiniano: neque credidit, fieri posse,
ut felix imperes, nisi ex consilio huius viri imperes, quem ad haec tempora servarunt Dii, ut sua prudentia collabens sustentet imperium. Cogita, quantum ipsi debeas. Vel maxime placere tunc debet, cum loquitur, quod displicet tibi. Hinc enim, quod te amet, manifestat, incurius sui. Libertas, securitas, majestas tua ab ipso fulcientur. Nunquam maior eris populis, quam cum ad latus proxime assidere vident Ministrum in administranda justitia et peritum et sedulum: nunquam securius imperas, quam cum nemo habet, quod queratur contra vicarios praesides: nunquam praecipies liberius, quam cum populi credent, praecepisse te ex Papiniani consilio. Quam felices fuissent alii Caesares, si Ministrum eiusmodi aut habuissent, aut audissent! Neronem totus orbis et amavit, et timuit, quamdiu coluit Senecam. Cum Senecam sustulit (quod mihi facinus atrocius videtur, quam quo sustulit Agrippinam) cum Sene, cam sustulit, timere debuit omnes, a nemine amabatur. Te ipsum, Auguste, quanta subibit paenitentia, cum, quantus fuerit Papinianus , ex jactura advertes. Si Principes Dii essent, immortales facere tales Ministros deberent, quales utique non omne saeculum tulit. Ah! quam ille tibi affectus est pessime, quam nihil tuae gloriae, nihil salutis studiosus, qui te in Papinianum irritavit! et nempe Laetus, Laetus incitavit te ad necem fratri inferendam: quis alius in Papinianum accenderit? et quis est ille Laetus? quando umquam aliquid salubre suasit? Affectui se tuo accommodat, ut placeat, in omnes formas mutabilis Proteus . Huic ego regendum me traderem, si Rector essem?
Versas me, et turbas animum. Delibero, quid agam. Adhuc tamen funus nobile ista videbit dies, nec sine pompa, aut Papinianus cadet, aut Laetus: alterutrum fata postulant, et meae res. Paretur ferale pegma, lictores, enses, venena in promptu sint. Impero.
Obsequor. Dii faciant, ut dira sententia meritum Caput feriat!
DOmine, rumor de nece Getae in urbem sparsus turbas concitat: audivi murmura, dicteria, minas: conventus fiunt: nisi nos opponimus initiis, erit seditio: Majestatis periculum subis.
Credo. Quis modus pacandi est male contentos?
Vis, et ars. Si Papinianus de jure facti pro concione populum doceat, acquiescet.
Non impetro.
Ergo irruendum in obvios, et quisquis vel nomen Getae cum affectu usurpat, necandus est. Hic terror suffocat impetum recentis audaciae.
Consilium atrox!
Sed necessarium. Huc te Papiniani obstinatio adigit. Ego si Caesar essem, nae ille mihi pertinaciam capite lueret! Qui tibi contradicere, Caesar, non timet, quid timet denique?
Nihil habet, quod timeat, qui recte agit.
Nondum prohibuit nuptias etiam, quas cum matre agitas? Nam ad tribunal suum jam citavit amores tuos ille Rhadamanthus : nondum damnavit?
Quid? ausus est carpere?
Palam. Phaedrae comparat Juliam: de te ait, optare se, ut Hippolytus sis.
Quid optat? clarius loquere.
Ut Hippolytus sis, qui novercae suae blanditias crudo contemptu derisit, meritus propterea, ut devoraretur a Phocis. Et addidit. ..
Quid?
Se ex hac maxime causa suasisse, et ursisse divisionem imperii, ut te a matre divideret. Vides, quantum sibi arroget juris in te.
At ego dubito, Laete, uter mihi peius affectus sit Papinianus , an tu.
De me suspicaris hoc malum, Auguste? Quando improbavi aliquid, quod tibi placebat? Cupiebas fratrem in potestatem venire: adduxi. Ut Julia mentem suam de te ducendo clarius aperiret, efficere: effeci! Quo in te animo post Getae caedem
eius amici essent, explorare: exploravi. Exercitum tibi ad jungere: adjunxi. Quid amplius imperas? Si, vel ut Iovem deturbem de solio, praecipis, expugnabo nubila, aut si glorioso conatui non respondet eventus, impavido pectore excipiam fulmen, quod me in exercitio nobilis obedientiae sternet.
Invisum subditis fecisti me! Nisi tu institisses, fratricida non essem. Nunc vis, ut papinianum adjungam: quis me amabit? quis non maledicet?
Obsecro, Princeps cave, ne hic animi tui sensus emanet in vulgus. Gladios stringerent Romani, si scirent te linguas timere. Nudos enses ostenta, tacebunt, imo si instas, laudabunt praeterea. Romulus, Domitianus , Nero, cum statuerunt fratres occidere, num quid dicturi sint subditi, cogitarunt? Jupiter cum Patrem caelo expulit, cum sororem uxorem duxit, cum in cygnum, in aquilam, in bovem se transformavit, numquid anxie deliberavit, quid de se locuturi sint Fauni ac Satyri? Liberrime vivendum est Principi, si vivere felix cupit. Juliae, si vis, libellum repudii feram: nam si de sermonibus angeris, actum de nuptiis est. Illa, quo animo exceptura sit nuntium, facile capis. Aut ridebit, aut indignabitur, timeri a viro, quod non metuit femina. Quamquam si attendendum est, quid dicant homines, attende, Princeps, quid dicat, quid dictura sit Julia: illa tibi prae toto genere humano sit. Oderint te omnes homines: non tam infelix es, quam si illa te cesset amare.
Explorasti de Papiniano etiam Juliae sensum?
Pertinaciam in defendendo Geta, ipse nosti, ut damnet Julia. Veretur nempe, ne...
Ibo, interrogabo Matrem. Si mori vult hominem, periit. Tu occurre tumultibus.
Omnis miles in armis excubat. Quisquis commoverit se, pro hoste erit: et tu intelliges, Caesar, quanto ferventius tuae felicitatis, salutis, gloriae studiosus sit Laetus, quam Papinianus .
Recte.
ARma viri! procul curae!
Jam valebit vis pro jure:
Tantum quisque possidet,
Quantum sibi rapiet.
Rapite, capite!
Nemini parcite!
Sine discrimine
Sternite, caedite!
** Theatrum exhibet castra. Interius Bellona in turrito Elephante equis circumdata. Alii parant naves. Alii effodiunt aurum, alii arma levigant ad cotem. Adsunt cumuli galearum, ensium, telorum etc. sit praedatio, caedes, fuga, clades etc. abscissa capita in hastis, abjecta arma visuntur. etc. Mare et terra sus deque vertantur!
Modo res vestrae in caelum tollantur. intus fit clamor.
Superat famam malitia. * Prodeunt Jupiter et Mercurius personati. Prodeunt hortulani.
O Caelum! o Sidera!
Iterum nova lamenta.
O Jupiter adjuva!
Secedamus,
Ut, quid querantur, certius audiamus!
O Mea pomaria!
O oves!
O boves!
O agri! o jugera!
O meae res!
O meae spes!
Ah! Caelum! ah Sidera!
Ah! Jupiter adjuva!
Quid frustra clamamus?
Videtis,? ut nihil se moveat durus tyrannus!
Pulsa Themide
Quis nostram apud eum causam velit suscipere?
O Themis! Dum te non amplius audit Jupiter ,
Quam nihil agit regaliter!
Lex nulla servatur:
Pro libidine vivitur: scelus adoratur.
Cur ergo tributum Jovi solvimus?
Cur Regem alium non eligimus?
Cur ego hortorum delicias?
Cur ego do pecorum decimas?
Pro Iove cur cogor arare,
Si nihil laborat pro me.
Ut jure tributum, quod imperas,
A subditis, Jupiter , exigas:
Pro subditis debes regnare.
Non debes regnare pro te.
Quousque tandem?
Heu! fuimus! periimus!
Quid agendum Mercuri?
O Pater! quanti sum sceleris nuncia!
Dii fratres in Caelum evaserunt,
Deos ceteros in fugam egerunt:
Turbata sunt omnia!
Dies nefasta! ubi, ubi sunt fulmina?
Pater! siste impetum!
Et Majestatem ludibrio subtrahe!
Cum Pallade sentio,
Et ut ad tempus te occulas, suadeo.
Interim ego Saturnum Caelis,
Pallas Themidem restituet aris:
Restitutam rebelles Dii audient,
Et Caeli imperium tibi restituent.
Unde cum rursum tonabis,
Homines facile a sceleribus revocabis.
Ite, quod videbitur, agite.
Ego ibo, quo me rapient pudor, dolor, timor, furor.
Erravi! vah! Erravi!
Cum Themidi peccavi!
Perite blaterones!
Qui blandos per sermones
Palpatis aures Principum!
Est falsum, est mendacium,
Quod Reges
Sint exleges!
Exemplum do Rex Regum,
Quid prosit cura legum:
De Iove exsul factus sum! ...
Quid restat quam suspirium
Erravi! ...
Erravi!
ADes Papiniane!. quid te hic aspectus feralis juvat?
Salve sancta Justitia! Materniane , cui hanc Scenam instruis?
Tu Judex es. Qui a te damnatus fuerit, ense, securi, fune, veneno, morte, qua decreveris hac hora cadet. Praecepit Caesar.
Eccur ad judicium non rapitur Laetus?
Dilatum est. Tumultus timetur populi: invigilare est jussus. Nihil metuit: non evadet.
Bene est Ergo praecedat filius. Lictor secures expedi! Tu Caesarem ad spectaculum evoca, ex quo discat, quam chara Papiniano justitia sit.
Damnasti filium?
Meruit. Serenus, Macrinus, Helvius ducantur simul: aequale
crimen poena aequali luent. Jamque ingredi vides.
Funesta dies! Hic vultus, hic habitus, hic incessus viros praeclaros decet! Caesarem evoco.
OPprime naturam virtus! Gemere Patrem decet, non decet Judicem.
Adduxi reos. Ultra quid velis, impera.
Pater!
Vocabulum sile, quo mihi pectus scinditur. Quamquam si moriendum innocenti foret, non dolerem: nunc, non quod moreris, lugeo, sed quod nocens moreris, infelix! Et quod filium genui degenerem adeo. Prô dedecus meum!
Feci vindicandi Getae causa, amore tui concitatus, fraude Laeti deceptus.
Sile probrum! non est scelus scelere vindicandum, nec Geta ipse sic vindicari se velit. Tune amabas me? sic nosti Patrem? Is tibi videri potui, qui conscendere vellem solium mei Principis conspersum sanguine, mei filii pollutum scelere! Novum crimen! Quid fraudem jactas? Excusatio te ipsa accusat. Hem ut miseri parentes sumus! Quantis mihi curis tua educatio constitit! quam sollicite avocabam a vitiis! quam sedulo ad cultum virtutis urgebam! et videbar mihi non arasse in littore: Spes laetissimas repentina grando decussit. Laetum audire contra Patrem oportuit? .. Vestrûm me miseret, Amici, quos hoc scelus in societatem traxit improvidos sui! Si quater mori filius posset, poenas mihi pro vobis daret, quater reus, et quod ipse Laeto accesserit, et quod male suaserit vobis.
At tu, quid nos torques? Damnasti: an non est satis? Adhuc subire oculos tyranni coges?
Quid hoc meruimus? Expeditus est lictor: duci jube!
* Prodit Caracalla . En subit ipse! curvate genua! Deprecari scelus oportet, et mori.
Me deprecari! Quam lubens mo, rerer, si peregissem facinus gloriosum et sanctum!
Quid loqueris ferox?
Tene adulari tyranno decet? sic Papinianus es? Optime de Roma meritos viros, amicos, filium damnas, ut placeas Caracallae ! hic juris cultus est? haec virtus tua?
Superi! hic furor viros bonos corripere potuit, ut negent se mortem meritos?
Pasce oculos crudelis! in hac miseria! Hoc decet indolem. Ut calet, ut ardet anhela crudelitas! Quid cessas lictor? Sanguinem sitit: propina potum!
Propina. Vivat fratricida in ruinam imperii!
Vivat, ut pereat Roma, et poenas ignavae patientiae luat!
Vive, triumpha Caesar! Maior Africano, maior Macedonico es! Getam occidisti: Geticus appelleris!
Quousque patiens audies, Auguste, maledicos canes? nam ego amicos abdico. Amicus, affinis, filius sit: hostis est meus, qui Caesaris est. Jussisti judicium facere: lata est sententia: moriantur! exequi jube!
At ego tibi supplex, Auguste, accido: probo sententiam, meruisse mortem fateor: sed per quidquid est carum, deprecor. Aetati parce, Domine, parce Generi, Patri parce!
Quae me rursum ferit vox! Ignave! degener! Tu, quam meruisti, mortem metuis? deprecari audeas! Hoc absit, Caesar, ut ego istud dedecus ultra intuear. Fiat justitia! moriatur.
ABripite ex oculis monstra! reducantur in carcerem. Moriemini morte, qua sentiatis vos mori! deliberabo. Tuam ego fidem suspicio, et amorem justitiae. Faciam, ut de tuis laudibus nulla umquam posteritas conticescat. Unum exigo, ut sicut aequus es Judex, ita sis Minister fidelis, pro tui Domini honore et salute sollicitus. Getae mortem populo proba! Num oboedies tandem? Quousque te oppones? Cum tu probaveris, probabunt omnes. Amasti Getam: hic amor obstat. Amorem vincat amor, quem jam soli mihi totum debes. Exemplum feminae imitari ne pudeat. Luxit filium Julia: lugere desiit, cum imperavi. Quid siles? Mortem vel te judice meritus est filius tuus: meriti amici tui: libertatem, vitam, honores pristinos et majores debebunt tibi, si oboedieris. Si non obedis, vide, quo me adigas. Venenum et pugio in promptu sunt: alterutrum eliges.
Quam prompte oboediverim, Caesar, quoties, quod honestum est, imperasti, exempla habes. Patrem exui, ut subditus esse possem: quid amplius exigas? neque desidero, ut absolvas filium, quem ego damnavi. Moriatur infelix! Illius ego mortem ne gemitu quidem dignabor. Si mori me cum ipso jubes, felix sum! Neque enim miseram mortem aliud, quam misera causa facit. Amavi Getam: quod tamen non probem necem Getae, amor Getae non facit: amor justitiae facit. Exemplum Juliae movere Papinianum non potest. Cur cessarit lugere, facile divinavi. Heu! quae non dedecora cogar probare, si
necem Getae probem! Non probo: non possum probare: Fidelis Minister sum: adulator non sum. Sed nec judex adversum me ipsum sum: mortem neutram eligo: tu decerne.
Obstinate!
Ah! Papiniane! tantine paucula verba sunt, quae ad concionem dicas, ut malis. ...
Scelus sunt. Caesar! quod imperas mortis genus?
Insultat! In carcerem ibis, et ipse ad carnifices feres sententiam. Macrinus, Helvius, et Serenus te spectante jugulentur statim! tum item in oculis tuis tuus filius caput securi subiciat, quem tu sine mora morte pari sequeris.
Oboedio per omnia. Oro Deos, ut mea mors pluribus exemplum, quam miraculum sit. Vale Caesar! Materniane vale!
AH Caesar! Qualem virum condemnas?
Contumacem. Ipse se damnat. Vidisti, ut me provocarit audacter? Ut nihil exhorruerit ad sententiam? Ut velut ad convivium abierit?
Obstupui robur animi.
Semper aestimavi hominem, amavi semper: quid omisi, ut possem absolvere? absolvissem, quam noxium exemplum foret! Quis non auderet similia, et se imperanti opponeret.
Ut pavescet, ut horrebit te populus, cum de novo facinore audiet!
Hem Laetus. Ex ipso intelligam, quid in urbe agatur. Tu vide, quid fiat in carcere. Gaudium feres, si mihi lucraberis virum.
VIve Caesar! jam regnas securus! Caesi sunt, quotquot amarunt Getam. Viginti fere milia computavi. Irruere tota urbe militem in turbas jussi, et quotquot de Getae morte plorantes invenirent, sine discrimine caedere. Tremunt cives: nemo movere se audet: agere, quod libet, licet. Fruere imperio, fruere Julia: nemo tyrannidem carpet, nemo, quas cupis, nuptias.
Ut nemo supersit etiam, qui me impellat ad tam funesta consilia, hoc poculum propino tibi. Libemus Diis ! Adeste furiae, et hanc imperii mei pestem auferte vobis! Bibe.
Caesar!
Per stygem bibes!
Ah! Audi supplicem! et moram saltem defensioni concede! Nam cur occidor!
Interrogas? occisus Geta, decepti proceres, turbata aula, Papinianus infelix, viginti milia occisi, ego tyrannus, infamis, toti orbi exosus, omni posteritati execrabilis tua scelera sumus: et adhuc de defensione cogitas? Quamquam ut simus justi, age, defensioni te para. Quem judicem optas?
Impera Domine!
Papiniano te trado. Curre puer!
Ah Caesar!
Nempe hunc times miser?. Heu! Materniane , quid affers?
PApinianus vixit!
Tuum est scelus. Bibe! bibe!
Obsecro!
Aut bibes, aut ilia perfossus cades.
Sentio ultores Deos! Bibam, tyranne, bibam!. Placere volui, hoc scelus meum!
Hauris ocius!. Habet. In carcerem extrude monstrum, donec epota vipera iecur exedat.
Nunc juste saevis Caesar! sic mori adulatorem decet. Venenum ex auro bibat, qui venenum in auro Principi propinavit. Crepa!