Quo quisque est maior, magis est placabilis irae,
Et faciles motus mens generosa capit.
Disce puer virtutem ex me, verumque laborem,
Fortunam ex aliis. iam te mea dexter a bello
Defensum dabit, et magna inter praemia ducet.
Tu facito, mox cum matura adoleverit aetas,
Atque animo veterum repetentem exempla tuorum,
Te pater Aeneas, et avunculus excitet Hector .
EGO, spectatores, huic Antiphilo seruio,
Puero nomen dedere aequales Chromylo:
Quoniam operosus, et pingendo deditus
Astragalos, chartas, tabulas, et quodcumque eram
Nactus, solebam variegare coloribus.
Primaque aetate specimen tum illius dabam
Artis, cuius me gratia herus nunc possidet.
Sed cur exierim, si placet, accipite auribus.
Non ita nuper, huc alter pictor venit
Apelles, arte excellens, atque gloria,
Quam illi maximam peperit scientia.
Hunc rex Ptolemaeus diligit prae ceteris,
Eumque muneribus donat, et honoribus
Amplis, et ut ne multa dicam, regiis
Exornat. Id meus hic herus postquam videt,
Sese contemni putat, et pro nihilo suam
Operam duci atque artem, patitur aegerrime.
Ideoque iam diu secum deliberans,
Nec ullum certum consilium ipse reperiens,
Quo pacto ulcisceretur contemptum sui,
Fraudemque aliquam, aut damnum huic Apelli intenderet,
Quem sibi putat versari ante oculos aemulum:
Vocavit ad sese intro nescio quem senem,
A quo consilium accipiat, et tacitos dolos,
Quibus inopinatum illum misere supprimant.
Ut semper figulus odit figulum, et artifex
Quo ipse nequit pervenire animi ob inertiam,
Demens, eo pervenisse alteri invidet.
Nam quamquam meus herus suae est artis satis
Peritus, illius, ut audio, tamen assequi
Ingenium, et artem, et virtutem minime potest.
Quamobrem iratus haec nunc pessima cogitat.
Quae neve audire, neve queam cognoscere,
Foras me ablegavit in arcem ad socerum suum.
Quem dixit nunc habere necesse opera mea.
Eo nunc eo, vos interea quid captent ii consilii
Cognoscite, et misero perniciem quam struunt.
Nam eccos hic ambo progrediuntur foras.
QUID igitur ut faciam suades, quidve capiam
Consilii, aut quid nunc primum Phthonide persequar?
Ego ut ita me contemni, et indignis modis
Artem meam esse despicatui, feram?
Nec precium aliquod deinceps sperem laboribus,
Quos hactenus tanta cum laude pertuli?
Non patiar, et si magnum pro hac re malum mihi
Sciam futurum. Nam ubivis gentium volo
Potius quam hic nunc contemptus vivere.
Scilicet
Est miserum et indignum hoc, neque homini libero
Ullo ferendum pacto. Ita enim et vulgo monent,
Ubi non sis, qui fueris, non est cur velis
Vivere.
Egon illum ut patiar coram mihi ob oculos
Obambulare diutius, nitidum, bene
Vestitum, cultum, divitem, charum omnibus:
Mori satius puto. Proinde dum licet,
Dumque eius est fortuna recens, nec dum nova
Radices egit ubique amicitia, dare
Operam volo, ut ne perpetua haec illi sient.
Scilicet illius inveniam exitium bonis,
Aut lucem hanc oculis meis aspicere desinam.
Recte me Hercle tute tecum, et fortiter.
Namque hoc si possis, neque prius, neque melius
Quidquam faciendum censuerim. Nam te quidem
Vel turpiter esurire, vel hunc expellere
Omnino oportet, hic nihil est iam tertium.
Quid enim illi restat, aut quid defit amplius,
Cur non protinus apud regem summum locum
Summamque gratiam omnium conciliet sibi:
Cuius opera non hominis, sed alicuius dei
Rex ipse, et regis assentatores putant.
Nec longe abest, quin pro artifice vel Satrapa
Praeclarus ille nobis redeat, scilicet:
Tanta illi cotidie praebentur munera,
Argentum, aurum, vestis, regum donaria.
Quapropter nisi mature prospicias, tui
Mox, ut Megarensium, nulla futura ratio est.
Id quidem video, et id est cur me excrucio miser,
Eaque te hic conventum volui gratia,
Ut si quid posses, consilium dares mihi.
Nam et ante fiden expertus aliquoties sum tuam,
Quamque paratus promptusque iuvando sis, scio.
Proinde siqua cura tui Antiphili tibi est,
Consilium propere reperi, quo me retineas
Salvum incolumemque, qui nisi istum potuero
Scelestum ulcisci, vitam despondeo meam.
Dii melius, nam quamquam est difficile, non tamen
Patiar, ut hic inultus eat, et tu mihi
Pereas, sed potius omnes intendam meas
Vires, animumque dum te consilio iuvem.
Atque adeo, si audire voles me, iam repperi
Quo pacto in insidias praeceps mittamus hunc,
Ut dum bene atque recto habere se putat,
Imprudens omnium pereat, atque insciens,
Citiusque extinguatur quam se extingui aestimet.
Hoc est quod cupio, sicque exoptem maxime:
Nam quisquis est in magno apud magnos loco,
Ei aperta nemo facile nocuerit via,
Semper enim quod videt vitat facillime,
Splendore dum suo vultus regum occupat.
Proinde melius nihil, aut efficatius,
Quare hoc quodcumque est consilii, narra obsecro.
Ausculta igitur. Est mihi gnata hic in proximo.
Diabole graecis dicta, nos Calumniam
Vocamus, facie pulchra, moribus elegans,
Venusta corpore, atque incessu regia,
Facilis loquendo, ac prompta, verbis callida,
Docta. ac diserta adeo. ut quoties sua
Oratione vera falsis miscuit,
Hominum animos gravi velut oestro concitos,
Quocumque libet impellat, atque pertrahat.
Perquam familiaris, consuetaque regibus,
Regumque seruis, nec non omnibus aulicis,
Et quoties vult, facile quidquid vult impetrat
Ab illis, sic hanc omnes aeque diligunt.
Nimirum hanc dicis, nuper quae in regia
Ornata veste, quali conspicimus fere
Reginas, aut reginarum ire pellices,
Cum rege plurima assidebat quaeritans,
Commota vultu, atque animo inflammata admodum.
Nempe hanc.
sed quid facies illi Phthonide cedo?
Tace audies. Diebus hisce proximis
Audistine quale facinus ausu' st Theodotas
Is quem Tyro praefectum rex huic fecerat,
Qui cives concitans ad arma, arripuerat
Regnum sibi, suisque fraudem machinis
Regi struebat, et toti Phoeniciae,
Sive ambitione, sive avaritia aestuans,
Quae duo homines in omne praecipitant scelus.
Audivi, et illud est quamobrem, ut arbitror,
Mox praedam canibus daturus, et volucribus.
Sed perge porro, haud dum etenim intelligo,
Quid sibi velit de Theodota haec narratio.
At mox intelliges. Nam postquam in vincula
Is coniectus est, ut omittam alia, atque redigam
Undique, quicumque dicebantur conscii
Fuisse sceleris, et participes consili,
Eosque colligat, et passim vinctos necet:
Tantaque regi est ulciscendi cupiditas,
Ut neque purgantes, neque precantes audiat,
Sed mox ut quisque est nominatus conscius
Causa indicta, rapitur ad supplicium miser.
Non mirum iratus ista si ipse rex facit,
Nam nunc nihil aeque optarim, quam si possem
Ulcisci, damnum qui dedit rebus meis.
Sed loquere porro.
Filiam igitur hanc meam
Subornabo dictis, et causam ei scilicet
Omnem narrabo, et compellam aeque callide
Conficto crimine, compositisque fraudibus
Apellem deferat, ut Theodotae conscium.
Theodotae conscium, qua ratione poterit
Quove argumento hoc persuaderier?
Tace,
Quasi ratio desit illi, Dicet scilicet,
Tyri fuisse Apellem, atque ibi cum Theodota
Consilia visum serere crebro clanculum,
Noctuque illius sectatum convivia,
Atque inter convivandum in aurem colloqui
Solitum, secreta qualia plerumque ii solent,
Animum quicumque ad facinus impellunt malum.
Nam postea sic eventum docuisse omnia,
Defecisse Tyrios authore Theodota,
Pelusiumque Apellis suasu deditum
Captumque fuisse, quid? nisi consilio foret
Adiutus ille huius, numquam captum foret.
Haec atque alia, quoniam ad regem illa deferet
Meditata, atque ipsa ornata corpore,
Quali solet exornari tunc, cum maxime
Impellere regem vult, et amore accendere,
Facile obtinebit, ut damnatum eliminet
Saltem si poenam nolet, ut a sonte, capere.
Placet consilium, sed quemnam verbis dabit
Colorem, quamve causam satis idoneam
Inveniet, ut de absente, et tam charo omnibus?
Quid illa regi dicet, ut haec persuadeat,
Atqui istud est, ubi magnifice effert illa se,
Hic positum habet palmarium illa quod petat,
Oratione ut ficta animos impellere
Et concitare, quantum et quo libitum est, queat,
Ver aut quae dicit esse, qui audit, aestimet.
Praeterea docta est, tempus quaerere commodum,
Locumque, et causas prospicere, ut regem occupet
Semotum a rebus atque hominibus ceteris,
Quando absque teste et arbitro ipsa audirier
Potest, nec adest coram ut causam suam
Defendat, is quem petimus. Hic igitur suas
Illa artes expediet, viamque reperiet,
Ex hac miseria quae levet te, et illius
Exitium capiti, atque aerumnas ferat malo.
Nec vero ut satis irasci aduersus hunc queat
Dubites. Nam modo qui tantis fremuit aestibus
Tantoque furore tot strages hominum aedidit,
Cuiusque recenti adhuc ab igne animus calet,
Eum facile verbis, ut volet, accendet suis.
Nam ut ignis facile flammas recipit suas,
Qui modo sopitus sub cinere tenui latet,
Sic ira facile renovari potest, ea
Cuius adhuc recens animo haeret memoriae.
Pulchrum me hercle, consilium atque inventum, optime,
Cuius equidem compos si fiam, scilicet
Reviviscam. Proinde Phthonide quam potes
Appropera, gnatam hortare, et consilio instrue,
Hanc nobis spem ut efficiat propere ac sedulo,
Qua una effecta seruabor, frustrata occidam.
Seruabere, recte spera. Atque ipse adeo tibi,
Ut ne quid ubique officii in me desideres.
Gnatae praeibo, haerentem submonebo age
Num satis, amicum quod decet, agere videor?
Imo optime, atque ob eam rem te iam plurimum
Amo.
Credo. At nunc ibo, interea tu me domi
Expectes facito, laeto ubi te mox nuntio
Reficiam rediens.
I, atque rem cura bene.
Non dubium est, quin ex hoc consilio maxima
Turba miscebitur aula tota. Adeo quidem
Credibile nunc est, quidquid Phthonides invenit.
author consiliis reperiundis omnium
Facile aulicorum princeps atque acerrimus.
Sed ego quid illic fiat non magni aestimo,
Dum ulciscendo illum animo geram morem meo.
Namque omnes quibus est animus accensus aliquo
Dolore, ac feruet intus aegritudine,
Quodcumque aliis mali eveniat, parum id quidem
Faciunt, dum modo dolorem ulciscantur suum.
Ibo iam hinc intro, ut redeuntem expectem domi.
PRofecto haud stulte sapuit quisquis is fuit,
Qui dixit: pulchrum esse, ut equus portet, rex alat.
Nam nihil ubique est melius, quam bene regibus
Seruire, et eorum custodire gratiam.
Quae duo qui poterit, is nimirum aetatem ages
Multo omnium suavissimam et pulcherrimam
Nam ego quidem, qui natus sic annos iam fere,
Quinquaginta, meliorem vitae regibus
Partem servivi, ac studui rebus aulicis,
Neque ibi me quidquam subiit hactenus odii,
Neque aliquid adeo pertuli molestiae.
Quoties officium poscit, quod breve tempus est,
Id ubi confeci, (neque enim valde est arduum,
Ut nunc sunt reges, iussa illorum persequi)
Mox deinde foras quoquo lubitum est, deambulo,
Alias amori, alias operam dans aleae,
Breviter quocumque voluptas me, aut animus rapit
Eo feror, atque in eo me exerceri sino,
Donec longum otiosus exigam diem.
Vestitus, cultus, nitidus, miniatus probe,
Dives, honoratus, notus, charus , denique
Animo, quam rex ipse, aliquanto beatior.
Atque hoc mihi morum facilitate contigit,
Qui sic me gero, ut offendam facile neminem.
Arrideo omnibus, quod quisque facit probo,
Praesertim regi, quidquid ait assentior,
Eius consilia, ut summa, laudibus eveho,
Nec quidquam reprehendo quod ille comprobat.
Namque ii qui sunt severiores quam decet,
Et qui nil nisi quod rectum est laudandum putant,
Nae illi vehementer errant, si se existimant
Itaque ferme excidunt a regum gratia,
Priusquam consuevere, et benevolentiam
Perdunt, in regia qui vivunt, omnium.
Nam ius ac fas interdum negligere est opus,
Ei qui vult aulas sectari principum,
Multaque verbis collaudare atque extollere,
Quae pro malefactis damnanda in aliis forent.
Quae quoniam iam inde a puero didici, ac sedulo
Obseruo, facile vitam hanc nunc tutor meam.
Sed nunc in aulam tempus est ut me recipiam,
Ut praesto sim, si quippiam rex imperet.
Sed quis nam is est, qui me consequitur? seruus est
Ni fallor huius in aula notae Diaboles.
UT illum Dii deaeque perdant pessime,
Qui primus hanc sternendo planavit viam,
Nam absque hac non ego toties corpus meum
Hac cursitans conficerem lassitudine,
Qui debilitatos aegre nunc moveo pedes.
Eheu Mnesiloche, quo properas?
Hem Colacide,
Quid eo.
Huc me hera iussit provisere,
Ptolemaeum regem, quid rerum gerat.
quid hoc
Cupit scire ecqua solitudo in regia
Sit, an frequentes regem teneant aulici
Cura occupatum, atque arduis negotiis.
Quid est Mnesiloche, aut cur hoc scire postulat?
Pol nescio, nisique, nunc ea cum PHthonide patre
Apparat, ad regem ut eat, et ad illum si queat
Solum, sola haud scio quae consilia deferat.
Non temere est, illa quod fert, et mihi nescio
Quid mali animus praesagit. Sed video foras
Regem prodire, eccum cum consiliariis
Hypoleptore, et Anoemone, quos habet omnium
Familiarissimos atque facile intimos.
Ego hac abeo, ut quidquid negotii est sciam.
Ita facito. Quam vero hic voluit lubens
Cognoscere, quid nam sit, cur mea hera in regia
Solum regem conventum expetat, at nolui
Dicere, neque enim necesse est hunc scire omnia:
Nam illa quidem hoc agit, ut Apellem deferat
Pingendi summum artificem in his regionibus,
Tanquam Theodotae proditionis conscium,
Videlicet Antiphilo nunc isti morem gerens,
Communem ob artem Apelli qui malus invidet,
Perdere cupiens eum, et fraude hinc expellere,
Apud regem qui nunc summum obtinet locum:
Ut semper male praeclaras virtutes premit
Invidia, nec licet esse bonis absque aemulis.
Atque hanc rem, sat scio, si sciret nunc Colacides,
Ut est ingenium, ex parua faceret maximam.
Nam solet hoc, verbis approbat, augetque omnia,
Quaecumque semel ab aliquo audivit dicier.
Sed concedam hinc paulisper hera me quo iussit meae
Ex solo loco ut hinc facilius quid agant, sciam.
ITane vero Anoemon et Hypoleptor suadetis mihi?
Ego ut quem tantopere amavi, nec dum amare destiti,
Cuique tam bene multa feci, etiamque facio, ab hoc mihi
Cavendum putem? atque ab eo nunc aliquid metuam mali?
Quo pacto igitur tam subito alienare animum ab eo meum
Potero? aut quam causam sat idoneam usque reperero,
A me cur hunc eiciam, aut repellam? Non hercle scio,
Neque honeste fieri puto. Nam amicum quem semel receperis,
Retinere decet, neque de eo temere male suspicarier.
At pol o rex quantum alias amicis tribuere deceat,
Quantumque amicitiae servanda ratio sit, non ita sumus
Imperiti ut nesciamus. Sed ut nunc sunt tempora
Moresque hominum, curam adhibere oportet omnibus modis
Ne quid te fallat, neve negligas, quod postea tibi
Tuisque rebus neglectum, magnum aliquod conciliet malum.
Scio equidem sic esse ut dicis, et ipse adeo animum induxi meum
Cura omni prospiciendum mihi esse, ne quod denuo
De improviso nobis alicunde obrepat tacite malum.
Sed tamen de Apelle hoc aliter me sentire commonet
Pietas, quem sic integrum, et solum suae arti deditum
Video, ut nihil mali in mores incidere illius aestimem
Posse, atque indignum putem, de illo male si quis sentiat.
At non nunc agitur, quam modestus, et quam studiosus foris
Appareat aliquis, sed quanta sit fides hoc tempore
Cuique tribuenda. Nam nonnumquam etiam bonum virum
Locus et occasio illectant, ut aliquid facere attentet mali.
Et quae tute nunc de moribus illius, deque meritis
Animum, qui sponte sua ad maliciam et scelus prolabitur.
Etenim ut huc tibi exemplum ipsius afferam nunc Theodotae,
Quo videasque nihili haec sint, quae tu magna esse existimas,
Quis eo quaeso apud te, o rex, usquam vivebat gratior?
Aut cui plura contulisti, et ampliora munera?
Qui quidquid semel ausus postulare abs te, et quantum fuit,
Hoc omne auferebat, neque quod ei negares, quidquam erat.
Adeo illum in honore summo habebas, et summo loco.
Et erant tum quoque mores illius, ut possent facillime
Amari, continentes, moderati, modesti, sobrii,
Ab omni cupiditate casti, ut apparebat, et integri,
Nec ullam vel levem suspicionem sceleris dabat
Eius, quod modo commisit, avaritia et ambitione obrutus.
Proinde ne contemnas consilium, quod damus: Adeoque te
Vigilantem oportet esse, nec facile hominum cuivis credere.
Nam quod de pietate ais, quam te admonere dictitas,
Ne quid mali sentias de amico, quem semel receperis,
Nae illa me hercle vana religio est, parumque regia,
Velle regnum potius, quam aliquem amicum ab, te dimittere.
Namque sic etiam poeta ex illis, quos sancte colunt
Graeci , dixit. Si fas est violandum, regni gratia
Violandum est, in ceteris pietatem tuearis licet.
Proinde ne cuius amicitia tanti tibi sit, ut ob eam
Regnum et rerum quidquid habes usquam, ponas in periculo.
Pulchre mones tu quidem Anoemon, nec possum equidem quin tuo
Consilio accedam, atque ista te dixisse sapienter putem,
Verum tamen nequeo, ut ita subito ac prorsus abducam meum
Animum ab illo, cuius amicitiae tantum tribui hactenus.
Quanquam ut fatear, labascit et paulatim flamma extinguitur
Amoris illa, qua antehac animus in eum flagrabat meus.
Ut neque tantum eius fidei posthac dare libeat, aut credere,
Quantum antea dedi atque credidi. Id opera factum est tua.
Mea vero, quasi non ipsae res cogant, et tempora,
Tuis te melius rebus prospicere, neque te omnibus
Dare fidem, atque amicitiae cuiusuis facile credere.
Ita est ut dicis. Et eam ob rem, quae dudum Hypoleptor mihi
Volebat indicare, et quae dicebat collegisse se
Coniecturis, ac certis rationibus, et indiciis , ea
Audire denuo nunc volo, et quibus argumentis hoc probet,
Quod Apellem esse cavendum, ut malum et male conscium sibi, dictitat.
Perinde enim ut gravi ariete, aut catapulta concussit meum
Pectus oratio tua, ut audire iam possim, et velim
Id, a quo dudum cum ille diceret, sensus mihi abhorruit.
Proinde quidquid est Hypoleptor, quod modo deprehendisse te
Alebas, eloquere, nec falsa me afficite aegritudine.
Egon' ut tibi, rex, temere et sine ratione quidquam deferam,
Priusve quam quid in rem sit tuam, satis perspexerim,
Aliquid tibi consulam? ah periisse me multo satius foret.
Namque unde aestimare posses ipse rem planissime,
Primum simul atque in carcerem est abs te coniectus Theodotas,
Comprehensique sunt alii quotquot fuerant conscii.
numquam fere Apelles postea est conspectus inter aulicos,
Sed semper causas invenire coepit, cur se abduceret,
Nunc operas, nunc amicos comminiscendo haud scio quos novos,
Dum se domi expectasse , aut tenuisse illos crebro dictitat:
Id quod numquam alias fecit, neque nunc faceret, nisi conscius
Mali alicuius foret, et propterea conspectum fugeret tuum.
Vera dicis haec, nam me quoque aliquoties, cum ad coenam eum
Mecum ut maneat, retinere vellem, orare coepit plurimum,
Sese ut domum sinerem redire, nam non posse se modo
Adesse, et multum se turbari strepitu, qui hic sit, aulico.
Quod tum tamen illi facile concedebam, neque enim eiusmodi
Quidquam in mentem mihi veniebat, ut putarem animo haec male
Sibi conscio fieri, aut metuente haec, quae tu dictitas.
Atque haec ut magis credas, si quando accidit, ut a regia
Nullo sese avellere pacto posset, quoties scilicet
Negotia illum eo traherent, aut ipse expectaret tuum
Imperium, numquam tenuit, quos habuit vultus antea:
Macilentus, pallidus, submissus, obscurusque incedere,
numquam faciem attollere, ut posses facile animadvertere,
Animi quoque prioris esse in eo commotum statum.
Sic enim et Graecus illorum poeta non temere, ut puto,
Alicubi ait, Malorum subito consuevit verti color.
Manifesta me hercle indicia , et animi male peruersi absque dubio
Signa haec sunt, adeoque de illo magis magisque iam haesito.
Quamuis enim dudum sic liberalitate illum meae
Devinxi, ac beneficiis , quae contuli in illum plurimis,
Amicum mihi paravi, ut sperarim aduersus me nihil mali
Suscipere illum, aut animo cogitare posse, tamen tua
Me dicta adeo movent, ut illi quid faciam ipse ne sciam,
Planeque est animus erga illum nunc exacerbatus meus.
At nondum audisti quod est vel maximum.
An quidquam amplius
Maiusue esse, quam quod dixti modo, potest?
Hem vide.
Forte ipso die evenit, quando huc captivus Theodotas
Ibi cum esset turba insueta, atque insolito more omnia
Inter se fremerent (ut fit cum malum aliquod subito accidit)
Rogare coepit quempiam, quid haec sibi consternatio
Vellet, quidue tumultus, qualem numquam vidi, ait, antea.
Mox igitur postquam Theodotae audiit esse deprehensum scelus,
Ipsumque captum, quid tibi dicam, posthaec quae secuta sunt?
Hem quae?
expalluit attonitus, pavidusque adeo, ut si Theodotae
Consiliorum particeps fuisset, non posset magis.
Quid dixit?
Quid diceret, qui mutus quam piscis magis
Constitit, non aliudque crebra ex imo agens suspiria.
Tantumque non lacrimabundus, mox sese corripuit
Neque toto triduo posthaec vidit quisquam illum in regia.
O Iuppiter quid audio? Itaque certum est hunc quo
Defectionis, atque participem esse tanti facinoris.
Non hoc nunc dico, neque tanto implicitum illum malo velim,
Sed quod res nunc ipsa clamat, ut prospicias, atque ab hoc
Caveas tibi, ut cuius mens alat aliquod tacito malum.
Haud dubie, siquidem ista vera sunt ex te modo quae audio.
Vel hunc Anoemonem, vel quemvis aulicum inquiras licet.
Egon' ut quidquam falsi ad te referrem, non faciam sciens.
Non aliter est, atque equidem bis oculis omnia haec vidi meis.
Quid igitur suadetis illi ut faciam, aut mihi consilii
Affertis, malum hoc vitare, atque illum talem ut possiem ?
Quid facias? nisi ut illum observes, atque servos clanculum
Sciscitari iubeas, atque indagare, ut quodcumque agat,
Cum quocumque, scias. Nam haud dubie non procul tempus aberit,
Cum sese ipse prodet, et consilia, quae modo clam tegit.
Ita faciam. Vos intro nunc abite, et eodem itidem modo
Curate, ne quid nos praetereat, quod factum aliquando noceat.
Hei mihi, quantum nunc intus animus effervescit hic meus,
Quam aegre mihi est, cum cogito, quis, quae, quantaque in illum contuli.
Sed Colaciden video, illius quoque audire volo sententiam
Nam si quidquam modo veri est, de Apelle, quod isti dictitant,
Nae ille apprime sciet, ac memoriter, quae diligentia est
Sedulitasque eius in rebus ac consiliis omnibus.
INter eundum ultro me remoratus sum, ne mihi opus foret
Illorum adesse consilio, sed eccum adhuc regem astare video:
Adibo. nam dissimulari ut diutius possim, metuo.
Ehem
Ades Colacide, oportune atque in ipso tempore. dic mihi
unde is modo?
E foro.
Ecquid inde affers novi?
Nihil.
Atqui expectabam . Sed scis Colacide quid te volo?
Vehementer mihi animus est commotus sollicitudine,
Adeoque nunc in corde ipse intus aestuo, ut nihil supra.
Heu quam metuo quid sit. Sed dic quid est?
Apellem credo te Nosse.
Quid ni nossem, pingendi artificem illum.
Nempe eum.
Quid is fecit?
Hunc modo Anoemon et Hypoleptor mihi
Cavendum esse monuerunt, et coniecturas eius modi
Attulere, ut parum absit, quin credam illum participem quoque
Et conscium Theodotae consiliorum esse. Usque adeo omnia
Concurrunt verisimilia, quae animum compellunt meum.
Sed tamen eum hactenus ita amavi, ut temere in eum nihil
Statuere cupiam, priusquam rem exploratam habeam undique
Proinde te quoque ante audire volui, si quod cognitum
De ipso haberes, et quod modo dixerunt illi, etiam tibi
Credibile videretur. Nam quanti te faciam, atque ut tibi
Mea consilia credere soleam omnia, omnes iam sciunt.
Itaque nil facile incipio, quin tuum quoque consilium audiam.
Equidem, o rex, si quid facio, aut feci aliquando quod tibi profuit,
Aut si quo meo consilio adiutus es usquam, id gaudeo.
Sed quod ad hanc rem attinet, haud negligendum id arbitror, quodcumque id est
Anoemon et Hypoletor quod tibi dederunt consilii.
Nam quamquam de rebus Apellis ceteris, non ita sciam,
Tamen semper sum admiratus, quid esset, cur tantum homini huic
Tribueres, atque huic te crederes. Namque ut alia omnia
Omittam, Graecorum ferme ingenia scis quam levia sint,
Ut quorum fidem elevant etiam vulgo proverbia.
Atqui hic non modo ex ipsis Graecis natus, et huc aduectus est,
Sed quod magis indignum est, ex Carici maris insulis.
Nec facile invenias aliud hominum genus hoc inconstantius,
Quippe ubi vulgo ab ipsis fluctibus esse discunt mobiles.
Neque hercle vanum hoc est, ac mihi videtur valde probabile,
Namque ideo etiam ipsi puto Graeci Caras habent ut ignobiles.
Sic est. Tum autem quae nuper pestis subito ortae est a Theodota,
An non merito ea te admonere, teque docere debuit,
Ut in hominibus novis recipiendis fieres nunc cautior.
Nam quid tibi vis? hominem pictorem ad te recipis in regiam,
Illumque eo quo vix alium vel nobilissimum habes loco.
Argentum, vestes, et quidquid preciosum habes, praebes ei,
Consilia, teque et quid dicam nunc multa, credis omnia.
Qui si quando magnum aliquid praestat, pingit, scilicet
Venerem, aut Priapum, aut si libet, Tragicum Dionysium.
Quod si neque virtus tua, nec tua benevolentia
Movit Theodotan, quo minus a scelere prohibuerit animum:
Quid hunc putas facturum esse, aut facere, pictorem Graeculum ?
Nam vulgo etiam, quod neque tu nescis, aiunt: pictoribus
Fingendi, atque audendi semper promptam fuisse licentiam.
Qua quoniam toties in operibus utuntur ac tabulis suis,
Transferri eandem ad animum quoque credibile est consuetudine.
Quapropter equidem facile credo, si quid nunc Hypoleptori
De illo dubitare, in mentem venit. Ac tu, o rex, merito tibi
Prospicias, ac bonorum obtemperes consilio, si sapis.
Nam ego, quae dixi, ita dixi, ut tibi qui semper factum optem optime.
Sententiam tuam audivi, et laudo Colacides, atque eo
Magis, quod eadem omnes mihi dicitis. Namque alias haud statim
Duos, tresue reperias, eadem qui super una re consulant.
Itaque mirum quanta animus mihi dolet aegritudine,
Cum tam mala audiam de hoc, quem colui prae multis unice.
Utinamque iam in manus mihi daretur, quo me ulciscerer.
Sed eamus intro, ibi pariter de hac re omnes amplius
Consilium capiemus. Nam nihil est quod tam cupio omnium,
Quam me verum quidquid cui factum est, posse noscere.
NImirum quantum audivi horum sententiam,
Veniet in magnum Apelles haud dubie malum.
Adeo suspectus hic regi per illos factus est,
Atque omnibus deformatus coloribus,
Nec herae opus erit magno amplius negotio,
Illum ut pessundet, et capiti fraudem struat.
Nam quidquid isti de aliquo statuerunt semel,
Nae illi probus, necesse est, aduocatus ut
Contingat, qui illum restituat, ac liberet.
Nec me fefellit de Colacide opinio:
Sciebam namque futurum, ut quidquid ab aliis
Dictum foret, ipse dictis pondus adderet.
Domum ibo, ut dicam herae, quae hic facta sunt,
Cui, sat scio, si plenum aureorum sacculum
Portem, nunc non apportem tantum gaudium,
Quantum mox ex hoc per me capiet nuntio .
NIhil est quamobrem nunc vereare, mi pater,
Ne regem satis impellam ad iracundiam.
Iam enim iam cogitata, ac meditata omnia
Habeo, et colorem causae talem repperi,
Argumentumque fabulae ita verisimile,
Ut equidem animum eius, sat scio, ita commovero.
Furore ut totam mox concitet regiam,
Nec animo conquiescet, donec sumpserit
Ab illo vindictam, atque supplicium hodie.
Ita velim, atque hoc est, quod nunc est opus maxime,
Si illi hanc, quam volumus, perficiamus gratiam.
Fiet ne dubita. Neque enim nunc primum, pater,
Palaestram hanc exercere incipio, et antea
Expertus es non vanam in hac re meam operam,
Cum nemo umquam fuerit, quem tu volueris perditum,
Quem non ego tibi praecipitarim, ac fluctibus
Obmersi, tanquam tempestas olim solet
Verum est ut dicis, atque ego eo magis
Hanc sum pollicitus Antiphilo isti gratiam
Perficere velle, quod sciebam, nihil adeo
Magnum aut difficile posse proponi tibi,
Quin si vires velles experiri tuas
Efficeres facile. Sed ego non nihil tamen
Illud metuebam, ne in qua est ille gratia
Apud regem ipsum, ab incepto te aliquo mode
Deterret, et ob eam nunc ista dixi gratiam.
At nil opus hoc metu est: Quin regis animum ita
Novi, atque experta etiam sum quam saepissime,
Ut hunc sciam, si mediocri aliquo stimulo
Forte incitetur, totum mox insania
Ita corripi, quo prorsus indomitum furat?
Itane?
Imo nihil vidi impotentius,
Planeque perinde, ac fit, quoties in aridas
Ac sole exustas stipulas flamma aliqua incidit,
Brevi momento ingens oritur incendium.
Ita animum illius quoque quaevis accenderit
Causa, ut mox quantus est incensus ardeat.
Pulchrum regem, nostraeque causae aptissimum.
Tum si sunt vera ea, quae Mnesilochus nuntiat ,
Suspectum Apellem regi factum ab Aulicis,
Itaque delatum, ut qui aliquid male commiserit,
Nihil est ut quidquam iam dubitemus amplius,
Superavimus, et iam nunc parta est victoria,
Adeo ingenium regis iam olim habeo cognitum.
Ergo si nil aliud restat, quod in mora
Est, et tu causam perspectam satis hanc habes,
Eamus, quae via est ad arcem proxima.
Nam prout narravit intus Mnesilochus modo,
Nullo pacto hanc occasionem dimittere
Debemus, sed quo tempus, ipsaque res vocant
Properemus, dum aegritudo illius haec est recens.
Nam alioqui etiam multum ut quod perficere cupis,
Id possis, adiuvat venisse in tempore.
Scio hoc, quapropter ea faciamus sedulo
Ne quid moremur, et eamus dum tempus est.
Heus intus vos interea prospicite domi,
Ne quid dum absum, turbetur, ac plectamini.
Vos Apate et Epibaletis hac me sequimini,
Et ne quid sit quod cultum dedeceat meum,
Apteque ut pendeat a ceruice pallium hoc
Et cum decore, adhibete diligentiam.
Eamus igitur.
Recte. I tu prae, ego sequar.
COEGI intus meorum concilium modo
Quorum consilio quoties res tracto arduas
Uti soleo, et opera, in regni negotiis .
Iis quod Anoemon et Hypolepter dictitant
De Apelle, proposui, ut eorum sententiam
Audirem, atque quid in hac re consulerent mihi
Scirem. Sed quantum ego hic intellexi modo
Securi desident ad ollas aulicas,
Parumque curant venientia pericula,
Donec in ipso stant apparentque limine.
Nam postquam Hypoleptor eadem, ut a me iussus est
Illis narrabat, quae dudum dixit mihi,
Varius mox primo fremitus erat omnium,
Dein ut dixere singuli sententiam,
animadverti, inscitia alios, alios metu
Accedere iis , quae ab illo dicta erant prius.
Neque ullum habere ex ingenio ipse quod suo
Natum afferret, meros sed esse pedarios.
Itaque nisi illi nunc duo tresue forent mihi,
Quorum ipse consilio atque providentia
Saluum atque incolume regnum tutarer meum,
Nae mihi nunc praesidii in reliquis esset parum.
Quam nobis male vulgo faciunt iniuriam,
Qui nil putant felicius esse regibus,
Ornatos dum vident nos auro ac purpura,
Nec intus quas animus habet molestias
Inspiciunt, et curarum sarcinas graves.
Nam quid nunc dicam me uspiam esse miserius?
Qui cum tam late, atque adeo multis impero,
Totque alo domi cotidie qui mihi consulant,
Rebusque meis operam gerendis collocent,
Tamen ex tanto numero vix unum atque alterum
Reperiam mihi fidos, atque imperio utiles,
Quorum consilio me et res committam meas.
Qui si quando corrupti aliunde, ut saepe fit,
Fidem commutent, id quod nunc hic dicitur
Apelles facere, et ego illorum rationibus
Adductus propemodum iam credo, scilicet
Deme, deque meo imperio actum est planissime.
Proinde curam aduertere oportet sedulo
Me, ne quos frustra monitus illorum putem,
Adeoque nunc progressus ipse sum hinc foras,
Ut quoniam alias Apellem nuper in hunc diem
Redire in arcem ad me iussi, ipse adeo ex eo
Adortus improviso hominem, quid agat, sciam.
Nam facies et color prodent facile animum,
Cum subito opprimitur, qui sibi male consciu 'st .
AT venimus tandem iam filia ad Ptolemaei regiam,
Ubi te tuo collectos in animo depromere opu'st dolos:
Atque eccum ipsum regem, stat progressus foras ante ostium,
Quamobrem ceu soles, atque ut opus esse tute intelligis,
Assimula vultum, ac moribus prae te fer iracundiam,
Ne nihil non ex animo fieri abs te credat rex quae viderit.
Alias res cura, ego ita, pater, ut recte fiant dabo operam.
Diabolen huc ad me eccam incedere, si modo est ea, video:
Ipsa est. Euge voluptas mea, quam pulchre ornata, et quam decens
Incedit, ut nihil est nunc usquam illius ore venustius.
Hei mihi, quam procul etiam movet illa intus mihi praecordia.
Proh Deum fidem atque hominum, facinus audax atque perfidum:
Tantumne quenquam hominum in animo potuisse concipere scelus:
Tantam autem illum sacrilegum et impium, pater, quid ais?
Ita est.
Sed nescio quid irata est, non temere est.
Adeo neque pietas,
Neque hunc moverunt quae tot ac tanta accepit beneficia,
Quo minus si referre gratiam nollet, maleficiis
Saltem sese abstineret, quae nunc perfidus ille perfide
Commisit in illum, abs quo hactenus est toties ac tam passus bene.
Miror quid haec oratio sibi velit, aut quid nam ferat
Mali, nam non frustra est quod haec conqueritum hic nunc tam anxie.
Me miseram, quid credas igitur? aut cui confidas amplius?
Quem speres ipse tuis rebus amicum, aut fidelem usquam fore,
Tam male si pro meritis homines student referre gratiam?
Non possum continere diutius, revocabo hanc Diabole,
Quo festinas? huc ades, audisne? quo properas? heus Diabole.
Dissimula te illum vidisse.
Tace. quis me revocat? aut quis est
Qui me vult.
Euge optime.
Ecquid me audis. Respice.
Perii.
Rex est qui me vocat.
Ehem mea Diabole salue, dic mihi,
Quid est quod ita commota properas? aut quid adeo tristis es?
Egon' hei mihi.
dic age quid est? num salva satis sunt omnia?
Utinam essent.
Annon? quamobrem? aut quid igitur factum est tibi? cedo.
Mihi pol nihil. At tibi quod fit, idem mihi quoque fieri iudico.
Neque enim mea salus absque tua consistere tuto potest.
Ut dii deaeque scelestum perdant illum.
Quemnam Diabole?
Mirum ni isthaec quoque audivit de Apelle quod intus dictitant.
Hominem perfidum atque perditum, quem quovis gentium
Asportari satius fuisset, quam nunc tecum vivere.
Quemnam? aut quid istud? Haud dubie illum haec autumnat, quantum audio
Huius verba.
Neque tantum nunc, scelus, conciliaret tibi
Rebusque tuis malum, totique regno opprobrium ac dedecus.
Eloquere tandem, quem nam dicis? quid me ita suspendis animo?
Pictorem istum.
Hem hoc est quod dixi.
quem tanti facis.
o Iuppiter.
Ac praefers omnibus.
Quid audio.
Nec aduertis quantum alas
Domi malum, dum isti credis vitam, atque consilia omnia.
O mea Diabole, quid ais? aut quid nam de illo compertum habes?
Quid habeam de illo? quam parum putavit esse facinorum
Alii quod fecissent, nisi insuper ipse se socium adderet,
Suoque scelere tibi, tuoque regno exitium intenderet.
Quidnam fecit?
Rogitas? quo consultore iani pridem Tyrus
Et mox Pelusium pervenerunt in hostium manus,
Periculumque propemodum toti imperio factum est tuo.
Hem quid ais Diabole? Apellis consilio Tyrum esse proditum?
Ipsumque authorem sceleris esse tam foedi, tamque improbi?
Quid ex te audio?
Nempe id quod res est.
O supreme Iuppiter
Abi, iam conclamatum est Nec fefellit opinio scilicet
Hypoleptorem, cum eadem ferme referret de illo iam prius.
O perfidum et scelestum hominem, o nebulonem perditissimum,
Quem pol ego hodie, nisi vitam hanc nunc eripiat mihi Iuppiter.
Sed quaeso haec velis, quae dixisti, narrare, ea unde noveris,
Neque me celare quidquam quod ad illum sceleratum pertinet.
Quid multa autem tibi narrem? Fuit apud me heri vesperi domi
Meae, hospes antiquus, paternus, Tyrius, ex Phoenicia
Qui modo advenerat, ibique fuit, haec omnia quando gesta sunt.
Quid ille ait?
Hic ut forte praetereuntem Apellem conspicit,
Rogat hinc, quid hic negotii sit, et quid hic rerum gerat?
Dico esse pictorem, atque ob artem tibi suam charum unice,
Adeoque te illum magnifacere, ut credas consilia omnia:
Neque sit illo ferme quisque tibi tota in aula carior.
Quod ille mox ubi audiit, ad me sic gemebundus incipit,
Mirari sese quidnam in mentem tibi, regum optime venerit,
Homini ut tam perdito et scelerato quidquam ausus sis credere.
Quid ita vero, inquam? tum ille incipit, ac quae fecit pessimus, mihi
Longa oratione, et quam tu audire velles, praedicat.
O dii deaeque omnes. Nam quid narrabat dic age dic mihi.
Primum. Hisce, ait, ante diebus paulo quam facta est defectio,
Tyrum venisse Apellem. et divertisse hospitio ad Theodotam,
Atque ibi cum illo una continuos dies his quibus ibi fuit
Agitasse nescio quae, neque umquam discessisse ab illius
Latere, crebraque produxisse in multam noctem convivia.
Inter quae solitus sit in aurem loqui illi multa clanculum,
Quibus ille tum commotus ac furore incensus dixerit
Eiusmodi non pauca, ex quibus aduerti facile potuerit
Huius consilio facta atque incoepta esse quae secuta sunt.
Haec ille aiebat?
Verum, atque etiam se vidisse.
O Iuppiter.
Fuisseque tum Tyri multos bonos viros atque integros,
Apud se clam qui detestabantur novas res civium,
Qui inter se saepe ac multum conquerentes dixerint,
Venisse in hoc Apellem solum, ut civitatem perderet:
Socio ut eo in rebus iuvandis uteretur Theodotas,
Seseque optare, ut qua via ad se infausta retulisset pedem,
Maleque periret ipse, alios perire quam faceret male?
Hei mihi quid audio, o scelerum caput, o ingratitudinem,
Siccine refert pro meritis in se nostris ille gratiam?
Adeon' redierunt tot mea munera, quae modo in illum contuli,
Aurum, argentum, vestes, preciosa que alia, quae illi plurima
Praebui? Haeccine est amicitia, qua dudum iactabatur, mea,
Qua nil dicebat usquam se prius aut habere antiquius,
Quod coleret, aut in quo oblectaretur animus ipsi suus.
O mores hominum perfidos, o temporum malignitas.
Haec ego dispeream infelix, si potui umquam ab illo metuere.
At sustine te paulisper, neque enim dum audisti hic omnia,
Quae sceleratus fecit, et quae hospes mihi rettulit meus.
An etiam restant alia?
Enimuero alia, atque graviora, quam
Quae audisti, multo.
Ah ita animo irritatus sum atque concitus,
Ut neque quid faciam, neque quid dicam, neque quo me vertam, sciam.
Euge bene habent principia.
Tace amabo.
Sed perge cetera
Tamen narrare, quamquam vix me differo, quin protinus
Supplicium de illo, ut meritu'st sumam, atque ipsum perdam pessime.
Ergo ausculta, quamquam sic me quoque quoties huius cogito
Scelera, aegritudo invadit, ut vix ipsa possim proloqui.
Nam postquam iam Tyri perfectum est cogitatum illud diu
Facinus, et Theodotas animi iam compos ac sententiae
Factu'st , atque imperium diu affectatum consecutus est,
Mox inde sese Apelles recta contulit Pelusium,
Ubi quasi parum sceleris foret commissum authore Theodota,
Quem consiliis illic, atque malis artibus ipse instruxerat,
Novum ipse facinus, et suum quod esset proprium, occipit,
Pelusianos aggreditur, ac vulgo in conciliabulis
Sermones de te sacrilegos varie ac passim multos serit,
Quibus fidem atque merita illorum apud te nullo esse in loco
Ementitur, novaeque conditionis spes illis facit.
Adeo Tyriorum coepta et Theodotae fortunam praedicans,
Donec promissis homines, inopes iudicii, atque consili
Induxit atque persuasit, ut urbem Theodotae proditam,
Ac captam traderent, seseque illius fidei dederent.
Hanc tibi praeclarus scilicet artifex iste refert gratiam.
Sic ille honores atque benefacta tua compensat tibi,
Quem tu tamen, si diis placet, anteferendum reliquis omnibus
Putas, moresque et vitam caelis illius attolis piam,
Ecquid sentis, beneficiaque merentibus confers tua?
O Hercules malorum aversor, inexpectata quae audio?
Ille ut suo ad deditionem consilio etiam Pelusium
Impelleret, et quod omisit Theodotas, ipse absolueret?
Nam pol numquam haec ausus, quod scio, sperare fuisset Theodotas,
Nisi hic fuissetque dictis ita labefactasset territos,
Et facile ad res (ut est vulgus ubicumque) proclives novas.
Quae quam primum rescivi, ut qua tua salute charius
Nil habeam, adeoque hanc vita, si possem, redemero mea,
Noctem hanc oculis somnum non vidi, pro te dum sollicita sum,
Ipsumque omne in tempus interea quod fuit, aegre fuit,
Dum ad te venire, atque ista quae tibi impendunt, monere te
Possem, atque hortari, ne ita vitam illi posthac crederes tuam,
Neque hoc pro parvo haberes, quod sceleratus ille tibi facit.
Pro paruo haberem? O caelum, o terra, o mare Neptuni, nam quid hoc
Dicam esse factum, a quoquam hominum usquam audax ac sceleratum magis?
O mea Diabole, plus quam vellem, huius malitiae et scelerum iam scio,
Itaque iam sustinere nequeo longius, neque perpeti,
Quin protinus abreptum, atque in carcerem abiectum teterrimum
Diris suppliciis excarnificem sceleratum istum pessime.
Ibo, atque eius modi edam exemplum in illum, ut discant ceteri
Ab eo, quantum periculi sit regi insidias tendere,
Diraque ambitione alienum imperium ac regnum invertere.
Ita pol facias, neque inultum abire sinas scelestum hunc. si sapis.
Quem tellus ipsa dehiscat, homines si ab eo poenas cessent sumere.
ABiit intro, turbat, commiscet omnia,
Ecquid? verum tibi dixi dudum, mi pater,
Me quoties volo facere hunc, ut excandescere
Incipiat magis, quam ferrum quod carbonibus
Impositum est, flatu dum excitantur follium.
Namque equidem ingenium huius sic habeo cognitum.
Ut non dubitem me quovis posse impellere
Illum, praecipue tamen ad iracundiam.
Nam ad hanc proclivis ille est praeter ceteros.
Nec quaevis alia sic hunc movet affectio.
Tum autem ipsa etiam hoc palmarium mihi vendico,
Ira atque furore hominum animos accendere.
Scio, et propterea nunc te laudo filia,
Operam quae hanc hodie nobis tam bene dederis,
Amoque te nunc, si umquam amavi maxime,
Morigera quae fuisti mihi, tamque facilis.
Desiderio hic nunc morem gessisti meo,
Antiphiloque illi perfecisti hanc gratiam,
Pro qua me paulo prius orabat maxime.
Et nunc ob eam summum gaudebit gaudium,
Cum haec audiet transacta, quae cupit, omnia.
Sed age domum redeamus, nam satis hodie
Pugnatum est, et stat parta bene victoria.
Cras qui volet iterum inimicum faciat sibi
Phthoniden, et si impune abierit, merito gaudeat.
ENim vero bene ac beate vitam habent
Homines ii comparatam, qui certis solent
Mox a prima iuventa consueti artibus
Recte atque honeste aetatem traducere suam.
Quibus in orbem semper redeunt negotia,
Neque ignavis usquam locus datur otiis,
Ob quae sibi conquerantur tarda tempora
Ire, atque ingratos in longum extrahi dies.
Sed semper habent, ingenium quibus exerceant
Mentemque vacuam quo possint intendere.
Itaque et a vanis absunt cupiditatibus
Procul, et a perniciosis animi affectibus,
Neque cum tetra conflictantur libidine,
Neque crapula, neque vino sese ingurgitant,
Neque ceteris, quae plurima sunt, student malis,
Quibus necesse est hos contaminare se,
Quorum perpetuo vita atque aetas otio
Per inertiam atque ignaviam consumitur,
Qui neque manum ut exerceant movent, neque
Quo se mens studio honeste erigat, ullum tenent,
Sed eorum vitae pars somnus, pars crapula est,
Quales ego non paucos vidi, ac novi aulicos
Apud regem, ubi fui, et apud eum, ubi nunc ago,
Homines inertes, fatuos, fungos, ficeos,
Stolidos, stupidos, et quid dicam, stipites meros,
Anima quibus non minus est pro sale, quam sui.
Itaque equidem, quod potui, semper omnibus
Modis illorum euitavi commertia ,
Causas quaesivi, ut ab aulis, ubi sic vivitur,
Si non omnino abesse, quod equidem velim,
Possem, tamen ne semper adesse cogerer.
Nam homini studiis studioso liberalibus
Nihil gravius usquam esse puto aut acerbius,
Quam cum hominibus versari ac vivere talibus,
Qui non modo non honesta studia intelligunt,
Verum etiam rident illa, atque illa qui colunt.
Proinde cum Ptolemaeus rex Aegyptius
Nuper me huc accersisset, apud se ut viverem,
Quamque me valde amat, atque accipit humaniter,
Tamen ut perpetuo in aula essem, haud dum me impulit.
Conduxi, ibi artem cotidie exerceo meam.
Nunc Marte, nunc Venerem, aut Iovem delineans ,
Operosus pariter et divis, et hominibus,
Nec inertem animum patiens iacere umquam meum.
Quo facio ut neque tempus mihi abeat longius,
Neque dies ulla iners et absque linea.
Sed nunc in arcem atque ad regem ire mihi opus est,
Quod eius iussis contraire non licet,
Haud umquam toto mense ter irem, ut arbitror,
Adeo aegre est, quoties spacium vel breve temporis
Abire vacuum, et absque opere est opus mihi.
Sed ipsus eccum prodit, atque nescio
Quid iratus praecipit (ut puto) latronibus,
Heu metuo, quid subita haec ira apportet mali.
NE quid igitur cessate, neque quidquam nunc illi pessimo
Parcite, verum protinus in sublime raptum, et quadrupedem
Ligatum atque constrictum vinculis hinc inde in carcerem,
Illuc ubi profundissimum erit, deorsum praecipitem date,
Neque curam facite, vivus an exanimis abiectus decidat.
Nam pol ego hodie sceleratum istum faxo ut discat quale sit,
Regi, a quo bene sis passus, scelus ac perfidiam rependere.
Quemnam igitur dicis, aut ubinam homo is est. quem nunc sublimem arripi
A nobis vis?
Etiam, malum, dubitatis, an novistis hunc
De quo concilium toties hodie habitum est, et qui compertus est,
Cum Theodota Tyrum paulo ante, et prodidisse Pelusium,
Hominem infandum, scelestum, perditum, pictorem, Graeculum ,
Quem toties in mensa accumbentem mecum vidistis mea,
Muneribus a me donatum, et summis affectum honoribus,
Apellem istum, quid novistis ne, an nondum etiam istum?
Novimus.
Hunc igitur intro abreptum, ac vinctum praecipitem ut iussi date,
Etiam satis?
At enim nescimus ubinam iste invenirier
Talis nunc possit.
Quid? nescitis pergulam istam in foro
Altam, aeditam, atque prominentem, illic ubi tabulae solent
Pictae non ita diu proponi, atque opera pigmentaria.
At nemo nostrum eo umquam venit, ut ubi ea esset, viderit,
Neque scimus.
At ego ut sciatis faciam posthac pessimi.
Quin itis atque quaeritis, an etiam vos nunc remoramini
Me? quo minus supplicium, ut volo, et ut meritu 'st ab eo sumere
Possim? quin ita curate, ut quam primum vinclis coercitum
Atque constrictum illum huc attractum videam, nisi vobis lubet
Eodem modo vinctis pro illo nunc hic supplicium exolvere .
Quin imus, atque huc adducemus tibi: ut illum hodie pessime
Dii deaeque omnes perdant sceleratum, quantum ille nunc mali
Non modo sibi, sed conciliavit pene nobis omnibus.
REdeo postquam domum deduxi filiam,
Ut rerum quid foris geratur nunc, sciam.
Et quae nam turba sit secuta, postea
Ex arce quam redivimus ego et filia.
Namque haud dubie, quantum regem vidi modo,
Non patietur diem hunc abire, quin malum
Aliquod subitum atque magnum iratus concitet.
Ita eum nunc verbis excitavit filia
Astutis, et ad inflammandum efficacibus.
Sed hoc quid est, quod huc Latrones regios
Incedere video, probe armatos fustibus
Partim, partim laqueis ac tortis vinculis.
Nimirum hoc ipsum est, quod diuinavi modo.
Hos misit rex, ut hic Apellem quaeritent,
Captumque ac vinctum praecipitent in carcerem.
Ha ha ha, ut huc adveni in ipso tempore,
Quo laetum ac lepidum hoc aspectem spectaculum.
AT officina haec et pergula ubi sit, quam rex dixit modo,
Mirum ni haec est ex aduerso quae apparet, sed pro Iuppiter
Salui sumus, hominem ipsum habemus, quantum video, atque ipsus est.
Nimirum ad me viam affectant isti, hei mihi quid hoc mali est.
Aggredimini, hominem arripite, collo laqueos ac vincula
Innectite, et ambas in dorsum manus nodo constringite
Eheu me miserum, quo me abripitis? quid me vincitis viri?
Praecipitem humi prosterne, et cave quoquam dimittas pessimum.
Quid enim mihi rei vobiscum est, non desistitis? hei mihi.
Apagesis, haud lubet tecum saltare, hui tam molliter?
Ha ha ha, leve pondus.
Constringe hominem atque audin' valide comprime.
Pro hominum atque deorum fidem, quae haec nova vis atque iniuria est?
Itane in urbe regia, atque in ipsa publica via
Insontem, indemnatum rapi, atque hominem vinciri liberum?
O cives obsecro, innocenti hodie ferte auxilium mihi.
Non tu taces? an mavis cerebrum hic dispergi tibi in via?
O si qua est hominum vel Deum salus, ea tu mihi subveni.
Non tacet scelus, in os pugnum insere illi, hem sic probe. hem tace.
Hui fortiter, utinam hic adesset, et Antiphilus spectaret haec,
Ut ipsi nunc, scio, exultarent gaudio praecordia.
Quid ergo feci miser? aut quid tandem commerui? dicite.
Quid feceris, aut quid commerueris, hoc regem tibi satius est
Interrogare, cuius iussu, atque imperio nunc facimus haec.
An hoc imperium regium est, per vim hominem liberum
Insontem, innoxium, indicta causa, ceu ad supplicium rapi?
O populares, videtis haec, neque quisquam est, qui auxilium ferat?
Nequit scelus tacere, video, nisi suo malo, hem accipe.
Heu me miserum, heu me infelicem. Nam quo me fertis denique?
Resta in Barathrum.
Dii deaeque omnes respicite me obsecro,
Neque ita misere atque indigne hodie, quaeso, perire sinite me.
Surdis nunc fabulam canis. Nam nemo illorum te modo
E nostris huc ereptum descendet de caelo, vinculis.
Quaeso igitur, o viri, parumper sustinete, per deos,
Atque ad regem, priusquam pereo, vel verbum unum sinite me.
Quin tu taces? neque enim sinemus.
Cur non?
Cur? quia non licet.
Per quem?
per ipsum qui nobis haec imperavit, proin tace.
Nam frustra haec fundis verba, quaecumque hic fundis modo.
Itane vero meritus?
Quale meritus sis ipse videris,
Nos hoc quod iussi sumus, id facimus, tollite sublimem in humeros
Actutum, atque ite.
O Dii immortales, o Iuppiter , Iuno ac Venus,
Quosque alios hac mea depinxi, atque cohonestavi manu,
Qua nunc misere, fures et malefici quemadmodum solent,
Innexus atque colligatus, hinc in barathrum deferar,
Respicite me obsecro, et si quod fas est usquam, succurrite:
Aut si hoc nequit, et me omnino hic disperire decretum est semel,
Neu me periisse inultum, Magne Iuppiter , obsecro sinas.
Fraudemque hanc, atque vim violentam fulminea ulciscere manu.
Spectaculum hoc non ita iucundum ceteris
Forsan videtur, at mihi nihil laetius.
Namque accipi ita decet, quicumque filiae
Iram incurrunt meae, neque ab hac sibi cavent,
Dum summa semper affectant loca scandere,
Aliisque sua virtute praecludere viam.
Annon ego ita futurum dicebam modo?
Pulchre profesto consilium hoc cessit mihi
Ut opus erat, atque uti volui ex sententia.
Namque haec simul atque resciscet, puto,
Antiphilus, et periisse pessime audiet,
Quem aegre fuit illi diu pati aemulum,
Vah quanta laetitia animus illi explebitur.
Ibo, haec ut veluti facta sunt, ei nuntiem,
Dicamque ut quam primum licet, excusso metu,
Spectaculum hoc in arcem spectatum aduolet.
Sed eccum ipsum foras prodire ex aedibus
Video, manavit iam puto aliqua rumor hic
Quam fama volare citius, atque longius.
IAMdudum me domi expectandi taedium
Incessit, dum Phthonides amicus huc meus
Redeat, ut est pollicitus, ac mihi nunciet ,
Quid ipse ac filia apud regem confecerint.
Nam cum omnis odiosa esse aegro solet mora,
Tum haec plus quam sollicitat me expectatio .
Visam igitur si forte domum tandem redierit
Sed quem volebam, eccum ultro mihi obuiam venit.
Ego te quaerebam Phthonide.
At ego ad te ibam domum.
Recte igitur factu 'st alter alteri obuiam.
Sed ecquid Phthaonide confecisti? dic mihi.
Res omnis Antiphile tibi confecta optime est:
Itaque ut si possis optare, melius haud velis,
Adeoque iam in portu stat, et in tuto ratis.
Non ventos metuas, aut tempestatem amplius,
Quae illam tibi subvertat, si modo vel paululum
Prospicere deinceps, atque animadvertere voles.
Gaudeo ita me dii ament, atque ex animo quidem,
Nam nihil optavi magis ullo umquam tempore,
Quam eum diem videre, quando pessime
Meus hic ante oculos pessum iret aemulus,
Qui me hactenus tot curis Et maeroribus
Confecit, dum quomodo illum ulciscar, cogito.
Quare hunc sublatum postquam tandem intelligo
Perfundor equidem totus Phthonide gaudio.
Credo. sed scisn' Antiphile quid ei evenerit?
unde id scirem, qui nunc primum exeo, quid? cedo.
Dicam. Nam primum regi ubi dixit filia
De Apelle, ea quae nos dudum inter nos egimus,
Theodotae socium, Et proditionis conscium
Illum esse, amens tanta ira exarsit ilico,
Ut supra dici, aut inveniri nil queat.
Quid fecit?
Omnia ut se ulcisceretur, et
Illum scelestum, ut meritum aiebat perderet.
Voluptatem narras.
Sic est. Nam protinus
Animo iratus et vultu commoto admodum
Mox emissis Apellem Iussit corripi.
Qui deinde raptum ac vinctum perquam duriter
Minitabantur, praecipitaverunt perditum.
Euge optime. Sed qui scis Phthonide factum ita
Esse?
Ipse ego dum huc exeo, tibi ut dicerem
Per me quod esset tibi confectum, ac filiam,
Forte in forum processi, ibi continuo aderant
Latrones isti, quos tibi dixi, regii,
Qui ex officina prodeuntem illum, statim
Ut erat securus, nec metuens cuiuspiam
Tanti, ceu mox illi evenit periculi,
Comprehenderunt, ac sublimem, et pugnis probe
Caesum, vinctum abstraxerunt intro in regiam,
Id quod dicebam modo, facturi scilicet.
O facinus dignum, ac multo optatum tempore,
Nimirum sic decebat omnes accipi,
Quicumque sese sic insinuant regibus,
Soli ut videri ac soli amari ipsi velint,
Aliosque interea prae se despiciunt bonos,
Dum ipsi dominentur tanquam soli nobiles,
Velut hic Apelles faciebat, qui ceteros
Pictores prae se fungos aestimarier
Volebat, ipse dum teneret omnium
Apud regem primum ac summum solus locum.
Quem quod sublatum consilio atque opera tua
Phthonide audio, numquam diem unum vixero,
Quo non tibi referre studeam gratiam,
Gratus, ut est par, tantique memor beneficii.
Solus enim solus, ut quod verum est eloquar.
Ab Orco me revocasti Phthonide, et denuo
Vitam mihi reddidsti quae ante perierat.
Sic soleo, atque hoc me ante alia oblectat plurimum,
Inimicis si quando queo damnum obtrudere.
Sed scin' quid te facere Antiphile opus est amplius?
Quid nam?
Quod nunc te propere in arcem ad aulicos
Adire oportet, atque illos prehensare te,
Precibusque ac precio , aut quocumque modo impellere,
Ab illo ut nunc supplicium quam celerrime
Sumant, atque adeo ut unum ne diem quidem
Vivere super permittant. Namque ut tu scias,
Si forte regis nunc refrigescat animus,
Ut sunt in horam principes mutabiles,
Levique momento impelluntur quolibet,
Fiatque quae nunc summa est ira levior,
Ut semper aegritudinem dies levat,
Purgatum admittat ne fors illum, ac postea
Cum respondendo quae nunc falso dicta sunt
Refellet ille, et a se omne crimen eluet,
Consilium nostrum detegatur, atque ita
Tenes?
Teneo, atque ideo equidem nunc operam dabo
Malo huic ut praevertamus, illeque citius
Neci dedatur, quam necis causa omnibus
Manifesta fiat. Nam etiam in aula sunt, quibus
Consuetudo familiaris mecum admodum est,
Quibusque hoc, scio, futurum vel gratissimum est,
Ut qui ante quoque mecum persaepe fremuerint.
Quod ille indignus imperaret omnibus,
Solusque ante omnes praeferretur aulicos.
Eos adibo, et cum iis consilium reperiam,
Qui, sat scio, omnem operam impendent suam, ut
Puncto temporis istum extinguamus pessimum.
Recte sapis, eoque vide, ut consilium hoc bonum
Bene exequaris , ac propere, dum tempus est.
Ego iam abeo, tu si quid deinceps erit, ubi mea
Opus opera erit, heus domi me reperies. Vale.
Et tu Phthonide optime. Ego quoque hinc in regiam
Cum illis perficiam, dum tuba haec etiam nova est,
Et res facile quoquo libet impelli poiest.
QUam vero insuetum atque insolitum hoc iter
Mihi est, atque hanc oculis aegre lucem meis
Aspicio, post tot ac tam longa tempora,
Siquidem ex quo corruptum genus hoc mortalium
Epimethei fallacia, atque ira Iovis ,
Mendacia, fraudes, periuria, dolos malos
Recepit, atque e terris meliora expulit,
Ius, fas, fidem pietatem, rectum, aequum, ac bonum,
Quos ante gubernatores terra habuit deos.
Ego quoque una profugi exul cum ceteris,
Hominumque res perosa, caecis abdita
Speluncis, ac duris defossa rupibus
Lateo, nec terras pedibus ingredior meis
Umquam, nisi (quod perraro tamen accidit)
Cum Iuppiter misertus hominum cladibus
Huc excitatum me ex profundis sedibus
Emittit, ut casus mortalium explicem,
Lucemque aliquam turbatis rebus afferam,
Velut huc modo Apelli, quem fraude Antiphilus sua
Auxilioque Diaboles, Ptolemaeo detulit
Quasi proditorem, ac regni eversorem sui,
Insontem, et haud ullius conscium mali.
Quem nunc ut eriperem miserum atque iam neci
Addictum, et destinatum, in urbem hanc missa sum.
Nam Iuppiter simulatque capti in vinculis
Audivit cum clamore continuas preces,
Simul hominis misertus, ut est clementia
Illius omne erga mortalium genus,
Simul aegre patiens tantam subito scientiam
Tam praeclarae artis intercidere, noluit
Inultam ac celatam manere iniuriam,
Qua hunc immerenten opprimere inimici cogitat.
Nam ut scelera ille aversatur, et fraudes malas,
Sic contra inprimis diligit, atque seruat hos
Bonis et honestis qui animum dedunt artibus,
Horum fortunat cursus, et gressus regit,
Nec temere a quopiam aut frustra laedi sinit.
Nimirum ut in quibus postquam e terris Deos
Amovit ceteros: mortalibus suae
Virtutis ac potentiae ceu imaginem
Quandam, cotidie spectandam reliquerit.
Sed ego dum nimium propero, uti video, procul
Reliqui a tergo Metanoeam comitem meam.
Respiciendum mihi est, ne dum illa longius
Cessat, ego praevortens a me ipsam amisero.
Me miseram, ut toties lassos debilito pedes,
Sursum ac deorsum perreptando adeo omnia
Promiscue vulgo missa, atque regibus,
Quos praesens stimulis cotidie excrucio meis.
Itaque iam nullus in orbe hoc restat angulus,
Quem non adierim ego, ac teneam iam memoriter.
Et quando aliquem finem sperem laboribus?
Quos misera toties nequicquam capio novos.
Move vero ocyus te, mea Metanoea, nam brevis
Restat via haec, et opus properato est, si modo
Vitam illi seruemus, quae in dubio fluctuat,
Iam iamque puppi submergendae similis est.
Moveo quidem, et quantum senectus haec sinit
Propero. Sed hoc difficile dictu est, quam mihi
Molestum iter est.
Quamobrem? an quod necesse habes
Foeda atque indigna toties, et quam plurima
Audire coram, atque oculis aspicere tuis
Homines quae faciunt, anteacta dum student
Mutare, et facti illos prioris paenitet?
Namque audio multos tanta dementia
Vexari, ut ipsi de se supplicium auferant
Foede, ac nefande magis, quam a maleficis solet,
Quae te omnia cum aspicere oportet, molestius
Esse tibi nihil puto quicquam, aut acerbius.
Est hoc quoque non nihil, sed quantuncumque idem
Tamen est, paruum duco, atque consuetum malum,
Nec alienum esse ab officio meo arbitror.
Sed illud est quod praeter alia maxime
Odi, quod quam toties eo viam, frustra eo.
Nam quamquam multa homines indigna sustinent,
Acti stimulis malorum, et conscientia,
Tamen haud ferme quisquam melius sapere incipit,
Aut quae mala fecit, post facere amplius cavet,
Omninoque iste haud longius durat dolor,
Quem capiunt, quam praesentem ac coram me vident.
Quam primum abeo, rursus abit et facti pudor,
Omnisque mea ne quicquam est impensa et opera,
Imo plerumque peiora excipiunt mala
Priora, atque intoleranda fiunt ultima.
Sic fit, et hoc omnium ingenium est mortalium,
Ut ad mala sint procliviores quam bona,
Sed nos tamen quantumvis haec molesta sunt,
Nihil absterrere debent, aut retinere nunc,
Quo minus id quod mandavit nobis Iuppiter ,
Poenam amoveamus illi misero, ne luat
Insons atque innocens aliorum iniuriam.
Namque hoc magis nos decet ab immerentibus
Fraudem avertere, quam meritis commoverier
Suppliciis , quae a quocumque patiuntur mali.
Neque adeo magni nunc erit negotii
Apud regem hunc, quod volumus, illud exequi,
Ut qui lubens se sinat impelli quolibet,
Auresque praebet iuxta iniquis ac bonis.
PAravi intus scelerati istius ad necem quae pertinent
Omnia, neque amplius quidquam restat, nisi quod metuo, dies
Ut hic sufficiat mihi, neque possim ut volo supplicia sumere.
Sed haec quae est mulier, ex aduerso mihi quam video incedere?
Opperiar hic, ut quidquid est, quod velit, aut cur veniat, sciam.
At nunc Metanoea venimus, quo oportet, atque ubi Iuppiter
Quod imperavit, misero ac capto illi feramus aliquam opem,
Ne insons atque innocens indignis hodie panis occidat.
Atque optime regem eccum praesto adesse video, Proinde tu
Dum causam ago, atque ipsius animum atque aures veris obruo
Hic, retro tacita expectes, ut mox ubi turbatum videris
Animum stimulis aegrotum accendas facti poenitentia .
Tenes?
Quin tu alias res cura, ego ut haec recte fiant, videro.
At quo magis magisque intueor, species haec hominis supra
Videtur esse, et nescio quid divinum prae se fert, at at
Ut magnum quippiam, atque novum nunc animus praesagit mihi.
Adibo. paucis, o rex, te volo, tantisper quaeso audias
Me, dum quae habeo mandata, et quae res poscit, exponam tibi.
Quid est mulier? quid vis? aut quae te causa huc appulit? cedo.
Dicam breviter ac simpliciter, Nam simplex veritatis est
Oratio, neque quaesitis aliunde eget coloribus.
Pape. Quod hoc sermonis atque exordii novum genus?
Nimirum haud nihil est, quodcumque est, quod animus divinat mihi.
Quid est?
Apellem quem vinctum tenes, non recte vinctus est.
Atqui sic iussi. sed quid hoc ad te mulier? cedo.
Scies,
Nam ut vinculis exolvas atque emittas hunc, tibi impero,
Nisi ius atque fas violando supplicium ac Nemesim tuo
Capiti accerses, saevique vindictam Iovis .
Quid ais? Egon'
Ut vinculis exolvam , proditorem vitae atque imperii mei?
Non est.
An non, de quo tot argumenta et testimonia
Extant , quae tanti sceleris illum convincunt atque arguunt?
At haec quoque nulla sunt, ab hominibus ficta nihil, atque improbis,
Quos abs te, si vere atque recte vivere velles, quam procul
Abesse conveniebat, teque melioribus aures dare.
Quibus igitur?
Qui rectum ac verum, Ius, aequum et bonum colunt,
Nec tradunt immerentes atque insontes pro merentibus
At hic Apelles quidnam ad te attinet, aut unde hunc nosti ? cedo.
Aut quis tibi mulier dixit hunc a me captum servarier?
Denique tu quae es? aut unde? quae mihi adeo nunc molesta sis,
Atque imperando me iubeas captivos soluere nunc meos,
Meo quos iure, atque ut meriti ipsi sunt, compegi in carcerem.
Hei mihi quid hoc dicam. neque enim haec mulier hominis loquitur modo.
Multa quidem simul o rex interrogas, et ad quae uno tibi
Verbo nequaquam respondere possum, aut si possim, licet.
Verum tamen ne te verbis diu morer, aut animum tibi
Suspendam vaniloquo sermone, quemadmodum multi solent,
Mantellum qui obtendunt suis mendaciis, sic accipe.
Equidem Alethia sum, veterum Titanum progenies vetus,
Quam Iuppiter ex abditis modo excitavit sedibus,
Sepulta ubi soleo latere, ex quo me hominum genus expulit.
O Iuppiter , quid hoc rei est, num nam funditus ego perii.
Hominumque fraude tuorum impulsus credidisti, ostenderem
Te falso credidisse, totamque hanc turbam aduentu meo
Dissoluerem, atque Apelli misero illi supplicium averterem.
O Hercules servator. Tun' Alethia illa, quam simul
Cum Astraea virgine ultimam e terris abiisse audivimus,
Postquam Promethei ob fraudem, genus hominum, iratus Iuppiter
Diris monstris atque omnis generis olim damnavit malis?
Nempe ea. Proin si quid te Iovis imperium ac virtus commovent,
Quibus ille commovet terras, totumque genus mortalium,
Parebis dicto illius, atque quem nunc morti destinas
Dimittes, per summum tibi hic nunc delatum et captum scelus.
Heu me infelicem ac miserum, qui dum certo omnia puto scire me,
Adeo nesciens nunc redii, ut in me accersam iratos deos.
O Dii caelestes, inferique respicite et seruate me,
Tuque o Dea, coram quae oculis te aspiciendam praebes meis,
Ignosce hodie, neque si quid imprudens commerui, ulciscere.
Ut semper dona gratus offeram tuis altaribus:
Neque umquam post sciens admittam quo te Diva offendero.
Nam modo quae feci ac facio, regni gratia facio mei,
Sic doctus, atque eo non paucis adductus rationibus.
At scin' quibus? Nimirum incertis omnibus et fallacibus,
Ac nisi te piget audire, tute faciam ut haec intelligas,
Quam vana sint ac falsa, pro certis ac veris quae tu habes.
Hoc quoque enim soleo, ut incertum ac dubitatum neminem sinam.
Imo percupio, et nunc hominem si fas est tecum colloqui,
Te obsecro o Diva, ut cur haec vana iudices, edisseras.
Quiesce animo, siquidem plane faciam ut cognoscas omnia.
Principio enim, ut necquid eorum putes quae hic facta sunt, mihi
Esse ignotum. Est puella quaedam Phthonidae patris filia
Diabole nomine, dicax adeo, ut eius tu sermonibus
Tribuas ac credas, quaecumque illa apud te defert, omnia,
Habeasque in aula charam ante alios omnes, illam maxime.
Haec ad te paulo ante adiit cultu ac vestitu, ut solet, elegans,
Atque ut animum potissimum moveri credidit tuum,
Apellis clamitans consiliis modo Tyrum ac Pelusium
Defecisse ad Theodotam, et illius hunc fuisse conscium,
Verbisque te adeo iratum atque accensum illico ipsa reddidit,
Ut miserum indicta causa ad supplicium arripi, atque in carcerem
Vinctum dari praecipitem, atque exanimem relinqui iusseris.
Sic est, sermone impulsus huius, haec quae dicis, omnia
Feci, nam vera quae narrabat illa dudum credidi,
Scio, sed quam sint vera, quaecumque haec ad te defert, vide.
Nempe ipsa est (ut neque personam illius posthac quae sit nescias)
Puella falsa, dolosa, plena fraudis et mendacii,
Vultu atque incessu docta dissimulare quantumvis scelus:
Nulli non prompta maledicere, cui semel irata esse incipit,
Et tamen aperte et coram criminari haud quenquam sustinens,
Neque ipsa quod defert compertum habens, sed aliunde ab aliis
Auditum, aut odio confictum atque cogitatum ad te afferens,
Ut de hoc Apelle, quem non quod quae dixit, ipsae nosceret
Ita esse, accusavit, sed patris Phthonidae et Antiphili dolo
Qui hanc instructam ista criminatione, qui cum ad te modo
Venit, misere illum ut pacto hoc opprimerent, atque extinguerent ,
Propterea quod apud te fuit hactenus in tantae gratia,
Tuque illi cotidie tot praebebas ac tanta munera.
Doluit enim Antiphilo, venisse hunc, ut putabat, aemulum,
Suaque opera et scientia, qua antea in magno fuit
Apud te precio , iam contemni et pro nihilo aestimarier.
Eamque ob rem cum Phthonide sene, patre huius quam scis Diaboles,
Consilium hoc repperit, fraude ac insidiis illum ut perderet.
Habent enim hoc inertes animi atque invidi ceu proprium,
Aliena ut haud umquam aspicere quiete possint commoda,
Semperque doleat ipsis quodcumque aliis accidit bene.
Hei mihi, quanto nunc in animo maerore distineor miser,
Apelli postquam intelligo hanc tantam esse factam iniuriam.
Nam quo pacto, quaeso, defectivis author is foret?
Qui neque Tyrum pervenit umquam , neque oculis Pelusium
Aspexit, neque quis esset, aut ubi Theodotas ante hunc diem
Scivit, quod satis scio, et tu ipse ex illo poteris cognoscere,
Unquam si ad aures sermonem illius admiseris tuas.
Sed totis hisce diebus quibus haec facta sunt, in pergula
Domi sua, operi intentus, atque studiis pigmentariis ,
Ut semper solet, haud umquam ferme protulit foras pedem.
Errasse video me, et fateor, lubensque erratum corrigam,
Quo me impulere consultores suspitionibus mei.
Scio hos fecisse, et quam imperitum hominum genus hoc sit, quoque scio,
Qui non aliud spectant vel cogitant, nisi quo tibi placeant,
Neque umquam in rebus quid sit verum ac recte factum intelligunt,
Sed erga quenque , ut sunt affecti animo, ita de illo iudicant.
Nam quae obsecro suspitiones in illum sceleris, aut mali cadant?
(Id quod inprimis enim aduerti decet in suspitionibus)
Multum autem contra detrimenti accessisset studiis suis,
Si res impeditae bello ab amore tantarum artium
Revocarent, quod necesse fuerat evenire, si sui
Compos consilii Theodotas, labefactet alias quoque
Urbes, totumque in se convertisset regnum Phoeniciae,
Omnique te Aegypto tentasset vi atque armis expellere,
Ubi si non alius successisset imperioque artes bonas
Pro contemptis haberet (ut nunc ferme Principum genus
Nihil praeclarum amat) ibi tamen sic rebus bellicis
Distracto, non licuisset animum illius studio aduertere.
Ex qua re multum decessisset ingenio eius virium,
Multum autem successisset taedii operibus et laboribus,
Quoniam qui ipsum excitaret posthac erat habiturus neminem.
Nam praeter alias res, honestas artes principum favor
Ut excitat atque conseruat, florentesque unice evehit,
Sic contra bella ac res turbatae non aliud magis opprimunt.
Quamobrem verisimile non est, imo credibile magis,
Te ut extinctum cuperet, cuius tua stant artes gratia.
Verum hercle vero dicis.
Neque aliter unquam deprehendes scio.
Itaque et idem hic illis diebus, quando primum hoc Theodotae
Increbuit facinus, ob te ac tuam salutem miser ita
Affectus est, ut tristis ac perturbatus domi fere
Sederet, ac velut hanc lucem perosus vix umquam foras
Prodiret
Hei mihi, nimirum hoc est quod modo dixerunt, eum
Postquam Theodotas esset captus, lacrimabundum se foras
Proripuisse ex aula, nec multis post diebus esse ibi
Visum, atque hinc coniecturam fecerunt sceleris tanti, ac fidem.
Sceleris autem? Malignitatem quaeso hominum specta.
Atque ego
Persuasionibus illorum tunc inductus ita credidi:
Male igitur et tibi, et illi misero consuluisti scilicet.
Neque enim magis, o rex, auditis quam visis credere oportuit,
Neque te auribus potius quam oculis fidem dare. Sed ut cotidie
Vitam illius studiaque videbas, ita animum ex illis quoque
Te iudicare, atque aestimare decebat, neque de illo male,
Quem bene et honeste vivere videbas, tunc suspicarier.
Nam fieri non potest, ut animus studio tali deditus,
Quale est in quo iam Apelles hic tot annos sese exercuit,
Quod si non ex summis illis est, summis tamen ut proximus,
Idem sese involuat atque impediat pravis cupiditatibus.
Nam sunt illae artes graviores, et maioris negotii
Multo, quam ut vacuum permittant, illis qui sese dedidit.
Imo solae sibi vendicant curam omnem, et vires ingeni,
Neque umquam spatium dant aliis animum occupandi affectibus.
Itaque et paucos in tanta hominum videmus multitudine,
Qui aliquid eximium praestent, aut virtute excellant ceteros:
Non quod non multis natura a ingenium felix quoque dederit,
Sed quod non omnes tolerare et subire labores hos volunt,
Quibus hic cotidie exercetur, et inde ab initio assuevit puer.
Quae cum ita sint, neque licet animum occupatum tot negotiis
Alienis inseruire curis, aut malis affectibus.
Quid ultra iam quaeramus, aut quid nunc dubitamus amplius,
Quo minus hic Diabolen credamus, ut puella est improba,
Et ad omne facinus audax, haec in illum finxisse omnia,
Patri Phthonidae, atque Antiphilo pictori hanc persolvens gratiam.
An adhuc argumentum expectemus aliud aliquod certius?
Nullum o Dea, nullum. Abi vicisti, neque restat quidquam amplius,
Quo minus ut haec dixisti, tibi credam, atque assentiam omnia.
Tu modo ignosce o Dea, atque hanc veniam exorata da mihi,
Placatam ut te aspiciam. At nunc dic a me quid fieri postules,
Cupio quidquid dudum est peccatum corrigere et restituere,
Ac bene vicissim facere, pro eo quod male factum est a me prius.
At quid faciendum erit, ipse hoc tute tecum cogitabis postea,
Nunc quod superest ausculta, ut exequar officium hoc prius meum.
Nam non modo verbis, quod dico, affirmatum tibi nunc volo,
Verum etiam rebus dabo, quo falso te seductum intelligas,
Cum misero illi mortem atque exitium tam crudele destinas.
An non vero satis haec dixisti o Dea, restatque etiam amplius
Aliquid? Quid igitur est, cui plus quam verbis nunc credam tuis?
Nempe volo ut intro abeas, atque aliquem ex captivis interroges,
Qui una cum Theodota fuere Tyri, atque hinc ducti in vinculis
Seruantur, ac retinentur etiam, alios ut prodant conscios,
An umquam illorum interfuerit consilio Apelles. aut eum
Quisquam hisce diebus, fasta cum haec sunt, usquam viderit Tyri.
Quod si numquam vidisse sese eum tunc illic dixerint
Amoverintque ab eo illi quoque falso illatam calumniam,
Nempe obtinuimus, et stat certa atque indevicta veritas.
Nam ubique homines putant leviora pericula, quae communia
Patiuntur cum multis, ac propterea produnt libentius,
Quos conscios norunt, sociosque habere poenarum iuvat.
Ita est, sed nunc nihil hoc opu'st , vicitque tua me oratio,
Lubens ut faciam, quae voles, et quae imperabis omnia.
At ego hoc volo, ut eas intro, et captivos quae dixi interroges,
Ut postquam ita esse, ut ego affirmo, cognosces undique, illum illico
Miserum redire in lucem iubeas liberum, atque vinculis
Exemptum, quibus indigne nunc atque immerito vinctus iacet.
Illique misero vitam, quam pene amisisset, redderem,
Neque ullum etiam in animo relinquam scrupulum tuo.
At nihil opu'st iam illo.
Opus est, atque hoc nunc sic iubeo et volo.
Itan' vero iubes? Faciam igitur quoniam ita vis, tibique obsequar.
Nam non decet hominem quenquam Deorum nomina spernere.
Recte sapis, Sed nunc Metanoea tempu'st , ut ubi hic redierit
Foras rursum, nam nil restat iam, et res facta est plana undique,
Quemadmodum soles, regis animum dolore concites,
Neque quoquam ab illo absistas, nisi videas solutum, atque facias,
Quo nihil illi gratum, nil dulce sit, priusque bene aliquid
Apelli faciat, quo acceptam compenset contumeliam,
Illumque, ut dignum est, ulciscatur, unde haec orta est, aemulum.
Ego ex hoc hominum conspectu, atque ex hac luce hinc me recipiam,
Neque enim est tutum esse Alethiae in rebus diu mortalium,
Quam illi toties tanta vi oppugnant, atque deturbant loco.
Abiit iam haec. me miseram, ut semper graviores me exitus manent,
Omniumque sum Deorum curis longe infelicissima.
Sed rex adest, audire operae precium est, quid intus egerit,
Nam ex eius verbis rectius ac melius, quae institui, fecero.
INtraram modo, vinctum ut iuberem Apellem solui ac liberum
Propius adire, et quae Dea iussit, captivos inquirere,
Et ecce quispiam ex illis me animadverso, o rex, incipit,
Per omnes te Deos obtestor, hunc Apellem vinculis
Emitte, quid miserum atque insontem supplicio tanto gravas?
Qui neque Tyrum pervenit umquam , neque qui essemus nos prius
Scivit, quam miser, indigno et falso crimine delatus tibi,
Huc intro abiectus est paulo ante per tuos Lorarios.
Quod ubi audivi, accessi, rogavi, denique comperi omnia
Ita esse, ut dudum dixit Dea, Iovis ad me missa nuntia ,
Adeoque me verbum istud animo commovit, ut a lacrimis
Vix temperarem. At nunc quo subito hinc illa evanuit ? hei mihi
Adeo repente hanc aufugisse, nec mansisse tam diu,
Dum potuissem placare, et dignis prosequi illum honoribus?
Tum autem alteram istam annosam video, quae secuta illam fuit,
Astare solam, miror quid reliquerit illam, adibo atque alloquar.
Eho mulier, quid tu sola hic relicta? et Alethia haec ubi est?
Quae modo mecum hic, aut cur tam subito e conspectu se hinc abstulit?
At ne quid hic mirere, o rex, cur ista tam subito abierit.
Nam postquam, Iuppiter quae iussit, executa est omnia,
Verumque quod ad Apellem pertinet, detexit undique,
Hinc protinus illa se recepit sub rupes iterum suas,
Ubi, ex quo terris est depulsa, hominum perosa res, latet,
Nec lucis aspectum ferens, in tenebris aetatem exigit.
Me autem reliquit hic ut consiliis adessem ceteris,
Et quae porro faceres, monerem, nec quoquam hinc abscederem,
Dum eventum huius rei viderem, et compensatam iniuriam,
Quam miser Apelles improborum scelere ac fraude passus est.
Tun' ut consuleres mihi? quae igitur es? aut nomen tibi quod est?
Equidem ut, o rex, tibi hoc quoque dicam, sum Metanoea, quae Iovis
Monitu atque iussu Alethiam a tergo soleo ceu comes sequi,
Quoties illi est adeundum ad deceptos dolo ac mendaciis ,
Aut qui libenter improborum hominum credunt calumniis ,
Iuxta vulgo, multisque ipsa quoque familiaris regibus,
Apud quos sum frequens, et quid consilii captent suggero,
Dum cogitant mutare facta, facta poenitentia .
O miserum atque infelicem me, ut nunc aegre tandem intelligo
Quam late oculus Iovis aspiciat, quantaque cura iudicet,
Quicumque aliquem, cui ipse bene vult, aliquo afficiunt incommodo,
Qui nusquam non habet et emittit ultrices Deas.
Nam primo Alethiam, quae me hic suo terreret numine,
Misit, deorum nuntiam voluntatis, et interpretem,
Nunc hanc quoque addidit, quae me aspectu agitaret tristis suo,
Atque hac in clara luce oculis coram obversaretur meis.
Heu me infelicem atque invenustum, qui modo dum omnia credidi
Me certo scire, eo nesciens redactus sum, ut meo Deos
Errore in me atque caput miser ac demens irritarem meum.
Cur igitur umquam hodie meorum aures dedi calumniis ?
Aut huc mendacem ad conspectum Diabolen admisi meum?
Ut ad supplicium et cruciatus raperem huc intro illum in carcerem,
Qui meritus de me nihil umquam male, multa vero bene fuit.
Ut pessime ille pereat, consilium hoc mihi qui primus dedit,
Tantaque nunc me miserum cura et sollicitudine perdidit.
At nunc, o rex, non quomodo oderis, quae facta sunt prius,
Quantum ut male facta bene vertas, et corrigas, operam dare
Te oportet, id enim vere paenitetis ac doletis est.
Quid enim faciam miser, aut quo me pacto evolvam crimine?
Nam piget utique, ac vere poenitet eius quod feci male,
Cupioque bene pensare quidquid dudum commerui insciens,
Si modo sciam, quo pacto haec ira placari Iovis queat.
At facile scitu est, si modo voles obsequi.
Ego ut haud obsequar?
Cuius ad id tantis animus nunc impellitur doloribus?
Faciam vero, ac lubens.
Primum igitur Apellem liberum dari
Decet, atque loco rursum restitui, ex quo est deiectus pristino.
Atqui hoc factum est iam, et si quid postules maius, faciam id quoque,
Paulumque si cessare voles, venientem tute illum foras
Videbis saluum, atque incolumem, solutum vinculis omnibus,
Quem te praesente recipiam, atque iubebo deposito metu,
Perpetuis ut mecum aetatem exigat decoratus honoribus,
Neque quisque posthac totam vivat carior pro regiam,
Addam dona ampla et magnifica, quantum et quae potero dare,
Pro eo quod tantam pertulit immerito atque indigne iniuriam.
Recte hoc. Deinde aut et ulcisci te oportet illum perfidum,
Cuius scelere atque improbitate est hoc dudum conflatum malum,
Antiphilum dico, caput invisum Diis pariter et hominibus,
Nec sinere, ut quisquam posthac speret impunitum fore sibi,
Per scelus aliis quascumque insidias atque fraudes struxerit.
Quin hunc correptum ac caesum verberibus servitiorum modo
Illaque qua modo penicillum toties direxit manu,
Molam deinceps verset, et mola si quid erit durius,
Dominumque suo capiti, atque tergo imperitantem illum sentiat,
Quem noluit modo parem tolerare, atque aequalem sibi.
Ecquid scis amplius, aut gravius, quo ulcisci possim hunc pessimum?
Nihil amplius, namque hoc longe omnium esse acerbum maxime
Puto, vivum sub eo seruire, quem ante extinctum volueris,
Nec posse turpem conditionem honesta morte avertere.
Idem ipse cogitavi, atque hoc propterea animo statui meo.
Sed si tamen aliud gravius aut acerbius est, faciam id quoque.
Satis hoc consilii est, modo statim ut perficias, id quod cogitas.
At iam perficiam. Heus intus evocate mihi huc Lorarios.
Antiphilum nostis , pictorem illum pallidum, hunc abducite
Iam ego referam, ceu meritus est, huic talionem perfido.
Sed venit Apelles, eccum ita ut venturum dixi, atque ut volo.
O Dii deaeque omnes, quas gratias et quantas nunc agam
Vobis, benigne qui servastis saluum atque incolumem hodie,
Nec passi estis fraude ut perirem perfidorum, aut scelere,
Insidiasque vitae atque incolumitati struxerunt meae
Apud regem Ptolemaeum, cum falso delatum crimine,
Ceu regni proditorem me conati sunt extinguere ,
Atque etiam indicta causa, ac nescientem omnis periculi
Ubi haud dubie diras poenas luissem capite innoxius hodie,
Nisi Iuppiter , qui iustis omnia quae fiunt, oculis videt,
Clemens seruasset me, atque in lucem restituisset pristinam,
Cuius perpetuis dum vivam, celebrabo nomen laudibus.
Huc ades Apelle.
Quis me vult?
Huc respice ad me, ego te volo.
Nam te evocari huc iussi, ut quod nescis, cuius te gratia
Vinctum tenui, et quamobrem rursus nunc emittam, dicerem.
Imo dudum scio Nam quod cum Theodota sum dictus Tyri
Fuisse, atque eius coniurationis esse particeps.
Ut semper mala resciscuntur citius, quam quae eveniunt bona.
Ideo vinctus sum, atque intro abiectus immerens in carcerem,
Quippe Theodotam qui neque quis esset, aut ubi cognovi prius,
Quam raptus huc et vinctus, meritum capite supplicium tulit.
Haec nunc ita esse scio, sed antea persuasus verbis Diaboles
Aliter credebam, ea quae illa Phthonidae patris et Antiphili dolo
Instructa videlicet et meditata longo sermone attulit,
Tyrum consiliis defecisse tuis, et mox Pelusium,
Adeoque te caput esse rerum.
Heu Antiphile Egon' ut scelus
Sciens tantum in me admitterem?
Ob quae tum indignatus scilicet
Comprehendi te iussi, et supplicium mox grave sumpturus fui.
Sed Iuppiter, qui te ac tuas artes tuetur atque amat,
Non passus ultra inulta ac celatam manere iniuriam
Tantam et tam indignam, Alethian imis excitatam sedibus
Voluntatis suae atque veritatis misit indicem,
Quae rem velut est ab initio coepta ac facta, referens memoriter
Antiphili detexit fraudem, et calumniae mendacia
Teque a saevis seruavit, o mi Apelle, supplicio ac nece.
O Diva Alethia, ut merito semper amavi nomen tuum,
Et nunc Metanoeam hanc, illa quam secum comitem huc adduxerat
Reliquit mecum ut esset, et moneret quid facerem amplius,
Quo tibi rependam, quod male passus es, et iram effugiam Iovis .
Huius igitur consilio atque instinctu loco te pristino
Restituo, apud me ut sis quam fueras ante multo dignior,
Lubensque tibi pro accepta a me benefaciam contumelia,
Perpetuam ut mecum aetatem laude et honoribus auctus exigas,
Expers omnis laboris, atque expers omnis periculi
At ego vicissim, o rex, caelo sublimes attollo manus,
Lubensque obliviscor, quidquid male et immerito hodie sustuli,
Utpote qui nulla culpa evenisse haec tua, certo sciam,
Sed fraude ac malicia hominum, qui oppressum atque extinctum me volunt.
Gaudeoque tibi benignitate Deum reconciliarier,
Tecumque ex qua dudum exideram, redire nunc in gratiam.
Agoque diis immortalibus quam maximas queo gratias,
Seorsim aut tibi, o dea, quam oculis aspicio coram meis,
Quae consiliis hodie tuis, depulsa contumelia,
Regique reconcilias, locoque me restituis pristino.
Sic meritum est tuum, atque hoc a me fieri sic nunc Iuppiter
Voluit, qui comitem me addidit, suae, quam huic misit, nuntiae ,
Divae Alethiae, cernentis cuncta, Iovis ac lucis filiae.
Atque ut videas argumentum nostrae nunc benevolentiae,
Et quam non mutem animum quem habui erga te prius, hoc a me accipe
Talentum, quod tibi nunc do, pro eo quod te laesi male
Deceptus, atque impulsus improborum fraudibus ac dolis.
At ego quamquam nihil opus erat isthoc, tibi pro illo gratias
Ago, eritque mihi hoc amoris semper pignus et indicium tui.
Et quia tanti Atiphilus causa atque caput tibi fuit mali,
Seruos emisi, qui hunc attraherent, egoque vinctum dederem
Vitam qui perdere insidiis dudum conatus est tuam.
Atque eccum ipsum huc correptum adducunt per viam Lorarii
Hem opportune.
Oportune Pol vero, atque perquam commode.
DII immortales obsecro vos, ne hodie sic perire me
Indignum atque immerentem, ac consilii nescium patiamini.
Quid ait?
Se culpae nescium atque indignum qui pereat.
Ohe
Scelus, itan' vero indignus?
Quid enim tantum commerui miser?
Aut quid peregi, cur ita vinctus hinc ad interitum abstrahar?
Quid meritus sis? At iam faciam ut scias. Huc ad me istum agite dum
Afferte, Eho sceleste, etiam te indignum atque immerentem ais
Esse? hic malorum qui tantam adeo Lernam concitaveris?
Qui me imprudentem, atque hinc hodie pene in summum protuleris
Discrimen, huic dum, scelerate, insidiis fraudem paras tuis.
Insidias? cui homini?
Heu Antiphile.
Rogas? quid, hunc an non vides?
Quid ni videam?
Ut malus dissimulat.
Quid, latere etiam putas
Facinus hodie, quod cum Phthonide ac Diabole facere ausus es?
Qui hunc miserum tamquam proditorem detulisti carnifex.
Insontemque ac innoxium conatus es ita extinguere ,
Ne quis foret posthac tua tibi similis in arte aut prior.
Heu perii miser.
Ac dum satis animo faceres hic nunc tuo,
Potius famam prodere meam voluistique non persequi,
Quod impotens atque invidus tecum ipse cogitaveras.
O me infelicem ac perditum.
Quid? an nunc demum intelligis
Te perditum scelus, et quas modo simulabas hic nescire te,
Insidias esse palam? At non effugies, quin supplicium, ut meritus es tuum
Abs te hodie accipiam, atque faciam exemplum ut ipse fias ceteris,
Ne quis animum posthac inducat tale aliquod conmittere.
Auferte intro sceleratum, et verberibus caesum usque adeo ad necem
Relinquite vinctum et compedibus ligatum, donec venero,
Quem postea dabo ut perpetuam aetatem hero illi seruiat,
Quem modo parem nolebat aspicere, nec secum pati.
Eheu me miserum.
At nunc sero est quod ploras et quod eiulas,
Nec iuvat infecta cum facta esse nequeunt, poenitentia .
Nunc tu adeo Apelle, postquam nactus fueris hunc, domi tuae
Ne umquam a ceruice illius cave sis, imperium abstineas tuum,
Sed inter seruos fac vivat vitam omnium durissimam,
Vivens ut cotidie moriatur, atque vivat mortuus.
Nempe faciet ut iubes, atque uti te velle videbit. Sic enim
Tractari decet omnes, quicumque student calumniis ,
Mendaciisque amicitias hominum turbare.
A Pel. scilicet.
Peracta iam sunt ut puto omnia, et quidem ex sententia,
Quae ad poenam Antiphili, et fabulam praesentis diei pertinent.
Si quid superest, in posterum atque intus perficiemus, nisi
Vobis quid aliud placeat.
Nil aliud.
Nempe ita nunc optimum est.
Eamus ergo intro.
Vos hic valete ac mecum Plaudite.