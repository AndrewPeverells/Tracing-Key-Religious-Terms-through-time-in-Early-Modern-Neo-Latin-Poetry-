HUnc autem egregiis virtutibus aspice regem
Praestantem Alphonsum iam dehinc cui nomina casto
Virginitatis honos, et lectus coniugis expers,
Castus habere dedit, dum relligionis amore
Abstinuit thalamo caelebs, et labe carentem
Transegit vitam, et Christo se sponte sacravit.
Nec minus egregiis viguit bellator in armis,
Quando repentinos patriis ex urbibus hostes,
Marte trucidatos aut forti milite abactos
Expulit, immani et passim cum strage repressit.
Urbem praeterea clari quae nomen Ulyssei
Structa gerit multa captam virtute recepit,
Hostem armis superans, et magnae plurima praedae
Dona ferens sacras hinc inde impendit ad aedes
Templorum ingentes Christo de more struendas,
qua castas servant sub moenibus Astures aras.
Tu patriam repetis tristi nos orbe relinquis,
Te tenet aula nitens, nos lacrimosa dies:
Sed qui lustra geris octo et binos super annos
Ereptus terris iustus ad astra redis.
Fama est dum studiis templo, de more, sacratis
Ipse Heros sancta Christi cum gente vacaret,
Fixam aciem ad caelum vultu flexisse tenaci,
Caelestumque Choros animo affectasse fideli,
Et procul auratam sublimi in fornice templi
Affulsisse crucem, quam Rex prior omnibus unus
Viderat ipse, simul cunctis ex ordine mystis,
Spectandam innuerit monitu, Divosque precatus,
Iusserit aeternum tecto interiore reponi.
Magnus ei Caesar Germanide Carolus ora,
Iunxit opom, auxilio subiens ille optimus armis
Egregiis auctor bello invictissimus Heros.
Quae gens quae regio felix obsistat in armis,
Et devicta ultro dextra non porrigat herbam,
Tanti inter sese coeant cum ad mutua Reges
Auxilia, et totum subigant communibus orbem
Auspiciis, terraeque potens regnator Iberae
Et germanus opum et famae augustissimus Heros.
Salvete egregii proceres, vestra ardua numquam
Facta, et amicitiae communia foedera iunctae
Armaque pro Christo pro relligione perenni
Virtutemque piumque ingenti in pectore zelum
Ulla dies memori venientibus eximet aevo
Dum virtus et erit super, et dum sanguis Iberus,
Laude suum vehet et dum gens Germana parentem
Virtutem decorans immortali undique vita.
Tam modo firmatis quod si quoque nexibus inter
Se coeant rerum domini, vinclisque perenne
Fortibus arctarent foedus, pacique studerent
Christiadae gentis: neque tam in sua propria versi
Viscera saevirent, odio atque tyrannide foeda,
Quam procul à nostris reiectus finibus hostis
Qui tristi heu cunctis meditatur acinace letum,
Exulet Idaeum vix et Simoenta teneret,
Caucaseis cinctus salebris: si nunc quoque tanto
Magnanimi ruerent concordi mente paratu,
Hos contra sancti qui caelica dogmata verbi
Et Christi aeternos audent convellere honores,
Sacra profanantes perverso altaria cultu,
Ut quondam Europae coniuncto Marte patroni
Plus laeti imperio, minus et discriminis esset.
Accipe sed quae sint illos quoque gesta per annos
Pauca, morae ac animo, quaecumque ea taedia, vince.
Est locus extrema telluris Iberidos ora,
Galliciam veteres nomen dixere coloni,
Clara iacet fossis qua Compostella profundis.
Is locus ante alios divis caelestibus unus,
Relligione patrum magno sacratus honore
Obtinuit praesens iam in saecula Numen habere.
Has etenim in terras, et in haec sancta oppida quondam
Fama est divini iam emortua membra Iacobi,
Post leti sortem indignam, per inhospita Ponti
Regna, procul per tot fluctus, tot littora circum
Navigio venisse, atque haec loca certa petiisse .
Hic de Bissenis, quos Christus habebat, alumnis,
Unus erat quondam dictus cognomine Maior,
Quem Deus ille Heros miro dilexit amore.
Cui sese omnipotens in Maiestate serena,
Ante alios, coram et sua grandia cernere facta
Ipse dedit, cuique arcanos committere sensus
Est solitus iam defunctam cum forte puellam
Aetherei revocaturus sub luminis auras,
Iret ovans, non ille omnes de more ministros
Admisit facti socios, hunc omnibus unum,
Nec non ipsius et prognatum sanguine fratrem,
Anteferens, secum ad spectacula tanta vocavit.
Scilicet ille suum confessus sponte Magistrum
Voce palam, et servatoris pia nomina Christi,
Ore vehens, duce quo sedes adeantur Olympi,
Non potuit vitae duros evadere casus.
Herodes sed enim Rex crudelissimus, illum
Demisit leto insontem, truncaque revulsum
Abstulit à cervice caput, tristique tepentem,
Indignum heu facinus maculavit sanguine terram.
At casum iuvenes miserati insontis amici
(Qui se tum socios Christi de nomine agebant.)
Ne tellure viri corpus sine honore iaceret,
Clam noctu ut perhibent secum avexere , proculque
Hispanam exilio laeti venere sub oram,
Qua sanctum indigenas fato meliore cadaver
Fama est egregio tandem mandasse sepulcro.
Ex illo servatus honos et gloria busto.
Hinc famam fidei custodivere nepotes,
Numen inesse loco haud temere tum scilicet illi
Creditum erat, sed enim docuit post exitus ingens.
Plurima cum rebus tulerint se opera obvia miris.
Attestata fidem facti: tum paupere cultu
Stabant tecta solo. Sed ubi iam Carolus Heros
Accepit famae augurium, non inclita passus
Gesta premi, sedemque Deo meditatus opimam
Maioresque loco iam tum molitus honores,
Sacrorum proceres omni de gente vocari
Imperat, haud numero exiguos, qui numine dextro
Ritibus augustas templo sollennibus aras,
Et nova perpetuo fundarent atria cultu.
Atque ea tum totum vulgata est fama per orbem,
Qua tumido Rhodanus miscet sua cornua Ponto,
Pulcher et ornatas tot Sequana praeterit urbes,
Et Rhenus qua fonte cadit qua desinit idem,
Quaque rapax effert capita humida montibus Albis.
Istula qua findit campos torrentior, et qua
Tot populos tot regna sonantior alluit Ister.
Continuo cunctis Europae è finibus orbis
Longum iter ad sanctos procul instituere penates,
Devoti Christo populi, coramque potentem
Ore salutatum cupidi venere Iacobum,
Sponte sua, et famae exciti rumore secundo
Auxilii, seu quis morbo detentus acerbo
Voverit obsequium, et voti reus ilicet ultro
Exigua obtulerit dextra munuscula grata.
Seu quis opem divum dubiis in rebus amicam
Posceret, et propriae meliora exordia sortis.
Ipse suos longe Tybris mittebat alumnos
Romuleus, simul ipse haud quicquam Numinis expers
Stellifer Eridanus scitatum oracula misit,
Et merito Divum non dedignatus honore est.
Sed quid ego haec autem necquicquam ignota revolvo:
Haec adeo Alphonsi regno sunt gesta sub annis .
Filius hinc Warmunde tuus Raymirus habenas
Excipit, et patrias magnis virtutibus oras,
Imperio frenat, saevoque tuetur ab hoste.
Damna tot adversis conspiravere procellis
Unius hoc caput in regis, Normannica saevis
Gens tonat hinc furibunda minis, ruit acrior inde
Maurorum rabies, intentatumque relinquit
Nil sors aspra domi, dum bella domestica passim
Ipsa intra patrii consurgunt viscera regni.
Non tamen hunc isti iuvenem exhausere labores,
Perplexum spatiis aut arctavere malignis,
Quin immota suo stetit in molimine virtus,
Omnibus et curis, insultu et fortior omni.
Ac velut Aegaeo deprensus in aequore typhis
Nimbosis rutilus quem flatibus urget Orion,
Arte regit cymbam, clavo dum providus instat
Undarumque sinus, et verbera turgida vitat,
Et tempestati longe obluctatur obortae.
Namque Saracenis habitatas hactenus oras
Hispalidosque iterum magnam sibi subdidit urbem
Ipse sui auxilio consortique agmine fratris.
Victus ei porro per saeva Nepotius arma
Concessit, regnum ille palam affectabat Iberum.
Frustratus sed post tanti molimine coepti,
Ut poenas diri dignas exsolveret ausi,
Et scelerum virtute aliqua commissa piaret,
Relligione sacras fato est detrusus ad aedes,
Perpetuis veneranda cohors qua dedita votis,
Ritibus exercet vigiles sollennibus horas,
Voce colens superos, et opimo thuris odore.
Non victor gravius iam victum saevit in ipsum
Virtutis memor aethereis quae proxima Divis,
Mortales iungit paribusque in honoribus effert.
Quippe recordatus fragilis, dum viveret, aevi,
Incertasque vices fatorum et plurima sortis
Momenta ambiguae, clementior exstitit, in se
Nec laesae nemesis poenam irritavit acerbam.
Totila ceu quondam generosi sanguinis Heros,
Huius honorandum decus et pia gloria stirpis,
Praevalidis belli incedens laetissimus armis,
Italiae ingentes victor sibi subdidit urbes.
Digrediensque locis passim, qua Martia vertit
Signa, minis gravibus, et cladibus intermissis,
Quas cepit virtute nurus et honore potentes,
Quos pueros, quas ingenuo candore puellas,
Non vi, non animi vultu Rex ille severo,
Sed comi virtute, pio et complexus amore,
Permulsit: tantum generosae mentis in illo.
Quae tum non regio tantae plenissima laudis?
Quis populus, quae gens huic non iuraverit, ultro
Occurrens? age perpetuo victure triumpho
Dive pater, memores post fata has accipe grates.
Hoc placabilior, quo mens generosior ulla est.
Et facili placidos, fortes in pectore motus,
Heroes capiunt, fati et miserentur iniqui.
Hoc virtutis adhuc iam tractum ab origine longa
Austriadae proprium gentis, praestantibus usque
Regibus aeternum, carisque nepotibus, haeret.
Unde ea iam superat magno stirps proxima caelo,
Maximus hoc et habet pater Aemilianus honoris.
Illius hoc omnis soboles habet inclita honoris.
Rodolphusque pium referens virtute parentem.
Gens procul Arctoae veniens è finibus orae
Unde viris Aquilo Germana vocabula nomen
Indidit, ac à se Normannos nomine dixit
Proxima iam Danis habitabat regna, ferisque
Nordvegis gens clara viris et robore Martis,
Gallorum ingenti vastabat littora classe
(Saepe ea per Ligeri spatiosum navibus amnem
Invecta, heu diram circum oppida Gallica, stragem
Edidit, ac ipsos subitae formidine cladis,
(Tunc regni Caesar frenos Ludovicus habebat)
Parisios pressit populos, dein numine dextro
Usa procul latum vires convertit ad Austrum,
Apulidae et sedes terrae atque Calabribus oris
Arripiens, Siculam pervasit adusque Panormum,
Depulit et veteres illo de littore Graios.)
Gens ea tum classem auspicio molita potenti
Normannum , trepidas vela advertebat in oras
Galliciae, mare scutigeris obtenditur ingens
Lintribus, heu dira tacti formidine passim,
Indigenae, magnos ruperunt pectore questus,
At non egregiis Rector Raymirus in armis.
Hostem illum passus grassari impune , repente .
Adfuit instructusque acie vim reppulit acri
Marte fremens forti obiectans sese eminus hosti.
Quin etiam vafro incedens doctissimus astu,
Arte nova nullis pestem prohibentibus, undis
Ignibus excussit nantem super aequora classem.
Flammivomis medio dum visa incendia ponto.
Namque cavis radii speculis Hyperionis alti
Immissi radios in se flexere vicissim
Unde calor geminus subito , mirabile visu,
Exoriens rutilos dedit altis puppibus ignes.
Et ferus immissis saevit Vulcanus habenis.
Moenia ceu nuper circum Byzantia, regni
Caesar Anastasius cum res Romanus haberet
Sarracenorum laudata incendia classis
Sensit, ibi docti conspecta industria Procli
Arte Syracusius senior sic ipse magistra,
Naturam miras rerum convertit in usus.
Continuo expositus medias procul hostis in undas,
Aut ruit, aut volucri trepidans absumitur igni.
Cetera pars longis coram transfigitur hastis,
Pauci terga fugae dederunt properata, repente ,
Illa metu regio tantoque soluta timore est.
Quid referam qua vi, quo Marte hic inclitus Heros
Fortia quanta illos Calaginae ad moenia sedis
Strage trucidarit , quot milia fortibus armis
Exuerit, divinus ei cum forte Iacobus,
Qui populi meruit quondam patronus haberi,
Visus adesse fuit, candenti belliger Heros
Vectus equo, et forti confundens agmina dextra.
Diine etiam humani patiuntur luminis auram?
Felicem ô Divis regem, fatoque beatum
Qui magnas Arabum saevis ex hostibus oras,
Accepit, patriam et spoliis ditavit opimis
Post sex defunctus curis mortalibus annos.
Vix iterum imperio Hispana rex gente rebelles
Vasconas asseruit magnis Ordonius ausis,
Victor et arctatis populum subiecit habenis:
Gens inimica Dei cum Sarracenica veri,
Marte furens omnem vastaret milite tractum,
Extemplo ingrediens bello induperator Iberus,
Advolat, et fuso regionem liberat hoste,
Tradidit et multis hostili ex agmine leto.
Ipsum et Maurorum Musae cognomine regem
Congressus diro affecit discrimine Martis,
Multa suo adiciens quae ceperat oppida regno
Cauria qua latas, et qua Salmantia turres
Erigit alta simul cultus exosa profanos
Iam Christo obsequio gessit servire decenti.
Credite mortales Superi mortalia curant,
Nec fors incertis vaga passibus omnia miscet,
Est Deus humanis qui prospicit undique rebus,
Qui facili vertens mundi regna ardua casu
Eruit, aut alias fasces traducit in oras,
Commutans, qui res fragiles, regnumque caducas
Erigit ex imo superas educit in auras,
Sceptraque perpetuis stabilit durantia saeclis.
Ille et fortunam Ducibus, cursusque secundos,
Et gnaras rerum mentes, et provida corda,
Et fortes bellorum animos, et mollia fata,
Sufficit, et cunctos Heroum prosperat orsus.
Ex illo est rebus si quid bene cedit in ullis.
Omnibus hic uno mortalibus ore vocandus,
Ille piis praesto bonus auxiliatur alumnis,
Munera suppeditans humanae debita vitae
Optima dans animis caelestis pabula verbi,
Sollicitis corda immortali nectare potans.
Optimus hic fidei assertor, cultusque sacrati,
Blasphemos prohibet misceri in limpida sordes
Dogmata, doctrinasque vetat superare profanas.
Huic uno ore omnes solvant, et pectore laudes.
Hic vero egregias propter res undique gestas,
Alphonsus magni meruit Rex nomen habere.
Quippe Dei veris patrias cultoribus oras,
A Lusitanis depellens finibus hostem
Tradidit, et Christo dignos sacravit honores,
Sollennes templis reparans in grandibus aras.
Quique pios subitis tot acerbis cladibus armis
Sarracenigenae vexabant Vascones hostes,
Navarrae teneros vastantes undique tractus,
Alphonso procul hi terga adventante dederunt,
Aut fuso rubeos sparserunt sanguine campos.
Non virtutis egens hic aut inglorius armis
Nec laudis fuit, aut magnorum indignus honorum,
Iustitiae gnavus cultor, gravis osor iniqui.
Egregiis patrias regni successibus oras,
Rite gubernavit, tum Christum pectore toto
Demeruit, longos regno praefectus in annos.
Ast haec nescio quo commisit tristia fato
Ille tamen, caros quod eodem a sanguine fratres
Perspicuo tenerae privari frontis honore
Siverit immeritos, noctique immerserit atrae.
Ast ubi magna seges virtutum pinguibus arvis
Luxuriat, nitide et campis florescit apricis,
Interdum vitiis locus est, et vilibus herbis.
Copia quas superat tamen et sua gratia florum.
Explicat hic silvas Asclepias alta comantes,
Nec procul hinc tristes fert arida gleba cicutas.
Si nisi quem virtus perfectum absolvat ad unguem
Nemo praemia fert laudum: fert praemia nemo.
Ille quater denos longis post messibus annos,
Caelo immortales capiens Alphonsus honores.
Quando pii Christo sacrarent omnia Reges
Munera, et eveherent castos pietatis honores,
Rite Deo spoliis devicto ex hoste dicatis,
Magnaque caelesti ductantes agmina Christo
Tunc quoque sunt belli fatis melioribus usi
Victoresque novam palmam cum laude tulerunt
Egregia, et fractos superarunt fortiter hostes.
Garcius hic quales successus optimus Heros
Alphonsi claro genitus de sanguine Regis
Rex habuit magnum Maurorum à rege triumphum
Captivo referens spoliis oneratus opimis,
Quae templis clari cum sponte dicavit Oveti
Usibus addicens sacrorum, et dulcibus aris
Ter Phoebus niveos absolverat aethere cursus
Astra poli, cum rex obitu suprema petivit.
Frater ei regno subiens Ordonius Heros,
Felici passim fractos bello atterit hostes,
Castra manu capiens ingenti plurima, et omnem
Lusitanam obiit victor praedaque potitus
Innumera, censum templis de more locatis
Addidit ingentem, sancta et locupletibus augens
Atria divitiis, castos induxit ad usus.
Sed tamen hoc ab eo non dignum est laude patratum,
Ille quod haud verae Heroas virtutis egentes
Inclita quos Comites nuper Castella tenebat
Fraudibus accitos tacitis, et carcere vinctos,
Exuerit vita caesos, lucemque negarit
Aetheream: sed iusta gradu vindicta sequaci
Pone subit nam Castellae se protinus omnis
Vinclis exsolvit populus, sibi denique gente
E propria legit quis iura ferentibus ultro
Obsequium studio declaravere fideli.
Insuper et saevus cum invaderet oppida Maurus
Edidit ingentem fuso procul agmine stragem,
Praesulibus geminis dira inter proelia captis.
Ast annos postquam regnando exegerat octo,
Inter vota Dei, lacrimas, interque calentes,
Inque fide Christi moriens, sua funera dextrae
Commendans leti somno compressus obivit.
Froilla dein rapuit regnorum insignia frater
Seianum sed equum potuit rapuisse videri,
Atque Tolosani reperisse numismatis aurum.
Quippe brevis postquam circum se verteret annus,
Correptus foedo mox ille in corpore tabo
Occubuit, Nato patriam sceptrumque relinquens.
Mox animi dubius Monachum se sponte professus
Contulit addictum sacris templisque vacavit.
Cumque suo fratri Raymiro sceptra dedisset,
Immemor en voti et vitae pertaesus inertis
Talia succenso queritur sub pectore secum:
Ille ego qui magno regni conspectus honore,
Incessi, clara et capiti diademata gessi,
Egregiis pollens opibus, nunc nominis expers,
Incelebre heu studiis agitabo inglorius aevum,
Ipsa mihi ingenium et vires natura valentes,
Diva dedit, longamque manu torquebimus hastam
Sponte, nec adverso timidi fugiemus ab hoste.
Haec secum et magnam ad praecordia suscitat iram,
Continuo et poscit sibi debita munia regni
Multa movens, sed non perculso est pectore factus
Ille sui compos voti, germanus at ipsum
Spirantem, cum fors cepisset bella, repente
Excidit et sceptris, et dulcia munera lucis
Perdidit amissae, melioris et excidit aevi
Spe miser, heu veteres questus non molliter annos.
Ut cava tinnitu frustra quatit aera sonanti,
Ille per Hyblaeos qui laeta examina, saltus,
Servat apum mellis studio ceraeque magister,
Forte ubi compositis sese de sedibus ultro
Profudere suos et deseruere Penates,
Cum sonitu penitusque fugax elabitur aula,
Stat procul ille gemens, votoque requirit inani
Amissas male faustus opes, et floris alumnos,
Quos reduces ullo non unquam tempore speret.
Qui Comes in feudo tum Gondesilaus habebat
Castellae primus fasces, tulit acribus armis
Auxilium Raymire tibi, vos territus hostis
Fugit Arabs, victoque accepit milite cladem.
Osma fuit vestrae testisque et gloria palmae.
Mox ad frugiferae pinguissima culta Samancae,
Caesaris augustae Maurum per moenia regem
Abnerum multo foedatis sanguine campis,
Vicisti, et victo famam super hoste tulisti.
Auxisti et veteres simili virtute triumphos,
Quando novem atque decem complesses temporis annos.
Gallicios fratris iurare in verba volentes,
Subdidit et cives domuit virtute rebelles.
Germanique minas dextris infregit inanes
Fortibus, accessuque suo conterruit hostem.
Turba ministrorum velut insidiosa malorum,
Fors ubi longinquas herus ipse profectus in oras,
Absit, et illa metu immunem se cernit herili,
Continuo in luxus, et in otia turpia solvit
Pectora, et obsessae strident clamoribus aulae
Effrenesque ciet petulantia barbara gestus:
Ast redeuntis heri rumor si innotuit ultro
Mens stupet, et subitus quassos timor occupat artus,
Nequitiaeque pudet, vitae et iam turpiter actae,
Arragoniae et Navarrae regnum circa annum Christi 912. initium accepit, et per 604. annos, donec ad Carol. 5. Imp. devolutum est, sub 25. regibus duravit, quorum primus fuit
1. Ennicus cognomento Arista ex Gotica gente, vel ut alii volunt, ex comitatu Bigorrensi, qui ex montibus Pyrenaeis descendens magnas Maurorum copias delevit, et victor in Navarram rediens, Princeps à Navarris et Arragonibus eligitur.
2. Cui filius Garcius Ennicus successit.
3. Huic filius Sanctius Garcias successit, dictus Abarca Urracae matris ventre caeso productus.
4. Garcias Sanctius, Tremulus, à tremore quo futura bella praesentiscens corripiebatur , dictus, alias in proelio fortis fuit.
Haud secus adventu populum compescuit omnem.
Ille suo Princeps, facere et mandata coegit
Quinque dein sceptrum moriens post lustra reliquit.
Post regno illicitis se Ordonius intulit ausis,
Alphonso genitus, populo nec frena volente
Corripuit gravis ambitio quo compulit ipsum
Regnandique sitis vetitique innata libido
Demens qui propria non laetus sorte, quiete ,
Inque Dei puro, virtute illustris, amore
Vixerit haud ille exsolvisset sanguine poenas.
Dum plura appetiit quod habebat perdidit ipsum.
Cornu optans quadrupes, geminas fera perdidit aures.
Tam deest id quod adest quam quod non adsit avaris.
Tantalus ut mediis sitit haud saturatus in undis:
Sic eget inter opes etiam vir semper avarus.
Infelix hominum longeque miserrima gentis
Conditio, ô lentas iussa ad caelestia mentes
O sera in superas mortalia pectora curas,
Atque luto defixa, poli nemo ardua nemo
Regna petit, Ditis verum petit ima profundi
Tartara quisque gradu, gnarusque volensque citato:
Luxuriae, ventri, invidiae, fraudi atque rapinae,
Dedita pars hominum summa est, bona corporis huius
Unica sunt cordi fatuis, quid amara voluptas,
Dulce ferat? brevis hora boni spatia ampla malorum
Pensat, habet longum fallax iniuria damnum.
Tam turpes, agite, idcirco dediscite mores,
Ac ab humo sursum celeri contendite nixu,
Despicite ô sordes humiles, caelestia laeti
Dona probate, polum et terris spectate relictis.
Arctus et angustus dolor hic , post longa voluptas.
Tum quibus hic grave erat mentem frenasse ferocem,
Arbitrio domuisse manus, moderamine pectus,
His nova pensabit dulcedo à morte laborem.
Quod perit, exiguum, quod permanet haud capit ullo
Fine modum: bene qui metam perdurat ad imam,
Sudando, colluctando, mala multa ferendo:
Vitae immortalem geretis post fata coronam.
Sanctius hunc igitur contra fas sceptra ferentem
Commissa interimit pugna meritosque parentis,
Defuncti repetens haeres accepit honores.
Corporis ob molem dictus cognomine Crassus.
Herba Machaonicam medicis inventa per artem
Miscuit huic solidas mensis exilibus escas
Unde saginatus decrevit pondere venter
Et macies submissa loco nec tempore longo
Marcidus aethereas animam exhalavit in auras.
Nondum aevi maturus obit Raymirus habenas
Galliciam auspiciis, saevo tutatus ab hoste,
Fortibus asseruit, Normannica littore signa
Obruit, et fusam submersit in aequore classem.
Quinque adeo sceptrum per lustra tenebat Iberum.
Cui Warmunde subis saevo qui victor ab hoste,
Accipis ingentem repetita ad proelia cladem.
Obrutaque hostis habet Legionis moenia captae,
Et Compostellae florentem diripit urbem
Ut superum à Divi iussus cohibere Iacobi
Relliquiis dextram, cui mox te fortior armis
Innumeris offers, iterataque bella capessans,
Omnibus exutum signis late obruis hostem.
Ereptamque prius repetis per proelia palmam.
Tam bene parcere si tantum , quam vincere noris .
At tibi victori grandis si gloria fastum
Movit, et excessit zeli indulgentia metam,
Non tamen hanc meritis haud quicquam grandibus iram,
Sponte recompensas aedes delubraque Divum
Diruta sublimes reparans educis ad auras,
Pluribus accumulans donis habitusque vicissim
Templorum divinus honos ritusque sacrorum.
Haec adeo septem gessit Waramundus in annos.
Qui regni ingentes animis aequabat honores,
Alphonsus, solii suscepit frena paterni,
Ut sua compositis per foedera commoda rebus
Quaereret et socium belli in discrimine haberet,
Expugnare tuum cum vellet Corduba regem,
Tiresiam Christi ornatam agnitione sororem
Magnati iunxit Mauro, qui clara Toleti
Moenia habens fidei temnebat dogmata verae
Ipsa soror tales est aversata hymenaeos
Haud laetis coniuncta animis, at libera tandem
Facta viro viduas ingressa est protinus aedes,
Muneribus Divum templis operata sacratis.
Rex ubi Viseam signis circumdaret urbem,
Quam Mauri multa propugnavere manu, ac vi
Forte cava ingenti percussus tempora saxo,
Occubuit, letale gerens in corpore vulnus.
Warmundoque locum concessit in ordine Nato.
Hic Fernande tibi (quamvis affinior esses,
Illius et thalami germanam lege teneres.)
Cum vos, nescio quae stimulasset in arma simultas,
Occurrens validis belli discrimine signis,
(Qua turrita novis conspecta est Carrio muris)
Vulneris occubuit plaga sceptrumque reliquit,
Dum decies sua per vestigia fluxerat annus.
6. Garcias filius Sanctii Maioris patri in regno Navarrae successit, à fratre Ferdinando Castellae et Legionis rege victus et caesus est.
7. Rex Navarrae Sanctius filius Garciae. 8. Raymiris Roderici Cidi gener. 9. Garcius. 10. Sanctius sapiens. 11. Sanctius fortis. 12. Theobaldus. 13. Theobaldus. 14. Henricus crassus. 15. Philippus pulcher Francorum rex etc.