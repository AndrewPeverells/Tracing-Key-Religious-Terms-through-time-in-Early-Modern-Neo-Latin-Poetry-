IAmdudum, NEBULO sceleste, novi,
Te nociva mihi parare tela,
Et morsus satis invidos minari.
Nam tuos (mihi credito) ex amussi
Perspectos habeo scioque mores.
Tam dici bene nil potest ab ullo,
Tam geri bene nil potest ab ullo,
Quin fallaciter illud explicando
Subdolique Chamaeleontis instar
Ex albo facias nigrum colore
Cum tamen pice nigrior nigella
Sis ipse, et cute turpe sordidata,
Gibbo turpiculus, recurvus ore,
Pressis naribus, hispidis capillis,
Torva fronte, humeris retro reflexis,
Deorsum pede claudicans sinistro.
Si versus steriles et invenustos
Taxabis, minus id mihi dolebit;
Cum venae reputem meae rigorem,
Nullius mihi conscius vel artis,
Vel acuminis eloquentiaeve;
Cumque ego ipse satis sciam superque,
Quam sit curta mihi domi supellex.
Si vero titulum severiorem,
Isti quem modo praefero libello,
Taxabis, minus id tibi dolendum est,
Cum vitae malefacta cogitabis,
Nullius tibi conscius bonive,
Virtutisve , vel aestimationis.
Istud scilicet unice elaboro,
Suo ut nomine quemque condecorem.
Nam quis pectore non putet vacivum,
Atque omni ratione destitutum,
Qui foedam titulo suem Dianae,
Bubonem titulo beet columbae?
Par hic est ratio, recursus idem.
Quis non pectoris impotem vocaret,
Meque omni ratione destitutum,
Si malum titulo boni bearem,
Si bonum titulo mali gravarem?
Quin suem potius suem vocabo:
Quin malum potius malum vocabo:
Quin nequam potius vocabo nequam.
Si malus bene discet actitare,
Tunc boni quoque nomen impetrabit:
Sin minus, malus est, malus manebit,
Heus, Nequam, bene discito actitare,
Si nequam renuis malus vocari.
At dum nequitiae vacare perges,
Nequam es, Nequam eris, et maneto Nequam.
FIdem meretur integram
Peritus arte qualibet,
Quicumque callet strenue
Virum tuerier suum.
Sic Bartolus de iuribus,
Hippocrates de pharmacis,
Sic Musicus de Musica,
Et vinitor de vinea,
Pistorque de siligine
Diiudicabit optime.
Ego nebulonis indolem,
Fraudes, dolos, fallacias,
Nebulone bis scelestior
Olim, iuventa dum genas
Adhuc notaret albidas,
Cum prorsus ac ex intimis
Cognoverim recessibus,
Quis, quaeso, congruentius,
Vivisque cum coloribus
Eundem Apelles pingeret?
Ubi hanc in auram proditus
Vix siccus essem redditus,
Iam tunc utramque pessimus
Aurem obsidebat furcifer.
Hinc ergo constat, optimo
Quod iure primas occupem.
Hinc, quem videtis, indicem,
Nequam refertum plurimis,
Falsariis turpissimis,
Vanis tenebrionibus,
Malisque stellionibus,
Scaturientem scriptito,
Huiusque farris complicum,
Ternas favore symboli
Si tesseras iniecerint,
Infame nomen infero,
Locumque signo congruum;
Fortassis admiraberis,
Lector, meam sollertiam,
Prudentiaeque copiam,
Ceu singulorum postulat
A me praeeminentia,
Istis homuncionibus:
Sed desines mirarier:
Tu, si tibi scientiam
Cupis parem conquirere,
Heus, civitatem protinus,
Quam prisca Francorum vada,
Moeno alluente, nominant;
Adito, quando iuverit,
Celebresque vise nundinas:
Perterritus periculo
Catior redibis ilico.
Ibi nebulo turpis, rapax
Impostor, et trifurcifer,
Velut in cloacam, confluunt.
Sed quid locum determino?
Cum cuique sit notissimum,
Quod, sicut aequor piscibus,
Sic quaelibet nebulonibus
Tellus abundet grandibus;
Quos tu, fidelis Delie,
Scripturienti suggere,
Acresque iambos subice,
Ut nexiles nequissimae
Dolos cohortis concinam,
Et simplices de fraudibus
Caute cavendis instruam.
Procul hinc probi facessite:
Nequam phalanx accedite.
)/Adoi tis h(\n e(/kastos ei)dei/h te/xnhn.
Quam quisque novit artem, eam canat licet.
Lu/doi ponhroi\, deu/teroi d' Ai)gu/ptioi ,
Tri/toi de\ pa/ntwn Ka/res e)cwle/statoi .
Lydi improbi, post hos secundi Aegyptii:
Tertiique Cares perditissimi omnium.
Novi ego hoc saeculum, moribus quibus sit: malus bonum malum
Esse vult, ut sit sui similis: turbant, miscent mores mali: rapax,
Avarus, invidus, sacrum profanum, publicum privatum habent;
Hiulca gens, haec ego doleo, haec sunt quae excruciant:
Haec dies noctesque tibi canto, ut caveas, quod manus non queunt
Tangere, tantum fas habent, quo manus abstineant.
HUc, qui ministri ecclesiae
Audire vultis candidi,
Cum sitis atri, pergite:
Quid vestra vosmet munia
Efflagitent, attendite.
Sacras docere litteras,
Precesque crebro fundere.
Quid vos? minus nil proh dolor!
Nam fabulas Aesopicas
Loco sacrati codicis
Nugasque plane frivolas
Narratis auditoribus:
Nux cassa quanti veneat;
Ut simius saltaverit;
Quot caseos confecerit
Stillans ocelle Phylliris ,
Vel ne rudes putemini,
Et imperiti caudices,
Mox disputatiunculis,
Vafrisque quaestiunculis,
Lites movetis maximas,
Probrisque vosmet invicem
Atrocibus proscinditis,
Ut pingue carnis frustulum,
Panisve portiunculam
Vestro vorare munere
Catellus erubesceret.
Vel forte bacchanalia
Tumultuationibus,
Collusitationibus,
Crapulaque clamitantibus
Cum rusticis traducitis.
Si fors habenda contio,
Clausis adhuc ocellulis,
Vix verba textus ebrii
Vel literas agnoscitis.
Proh quam scelus nefarium,
Poenaque dignum maxima!
Vos, vos praeire semitam
Rectam decebat ad Polum:
At maximo vos impetu
Recta sub Orcum tenditis.
Quid verba prosunt splendida,
Si facta desunt congrua?
Hoc ANSERES est scilicet
Et ludant in equis, canibusque et aprici gramine campi.
Denique quid verbis opus est? Spectemur agendo.
CEnsura nunc tornatiles
Iuris peritos provocat,
Qui ceu lubet, ius cereum
Torquent, retorquent, vellicant.
Horum ministrant fraudibus
Digesta, Decretalia,
Codex, Novellae, Rubrica
Dein glossa, lex, paragraphus,
Libellus atque replica,
Mox duplica et mox triplica:
Sic lis plicatur litibus,
Plicasque inexplicabiles
Plicis plicando complicant,
Ut explicari postea
Nullo queant negotio.
Tum Baldus atque Bartolus,
Iason, Cynus, Cuiacius
Durandus et Gomezius,
Osascus atque Gailius,
Mascardus et Menochius,
Capicius , Calcaneus,
Zuccardus et Giphanius
Donellus atque Bossius,
Caepolla, Farinacius,
Connanus atque Accursius,
Corasius; Costalius,
Cravetta, Covarruvias,
Forcatulus, Marsilius,
Maranta, Natta, Mantica,
Mornaeus atque Mozzius,
Mudaus et Muscornius,
Pagninus, Oldendorpius,
Pinellus atque Scipio,
Sichardus et Sigonius,
Negusantius, Sonsbecius,
Et quis retexat singulos?
Contentiosa millies
Vocantur in certamina,
Tot sensa, quot Capitolia:
Tot iura, quot volumina.
Affirmat hoc Corasius:
Idem negat Costalius.
Idem Maranta comprobat:
Idem Maranta reprobat.
Non continere me queo,
Quin quid novi recenseam,
Quod forte nuper accidit.
Gnatum educabat rusticus,
Quem liberalioribus
Fors manciparat artibus.
Hic cum progressu temporis
Ut iuris utriuslibet
Doctor creatus publice
Laudem referret maximam.
Novi parentes gaudii
Hic redditurus compotes
Migrare: sed, ne taedio
Affligeretur temporis,
Si forsitan diutius
Moras ibidem necteret,
Digesta secum detulit,
Corpusque iuris integrum;
Ut, si daretur otium
Quandoque, ius evolveret.
Crassum volumen intuens
Pater obstupescit pectore,
Tacitoque secum murmure
Proceritatem suspicit
Et vastitatem codicis;
Gnatumque tandem interrogat,
Quorsum liber conduceret
Tam mole grandi praeditus:
Respondet illi filius:
Heus illa, quae maiusculis
Excusa cernis literis,
Ius illa verum continent;
Sed illa, quae minutulis
Excusa cernis literis,
Haec continent glossemata,
Iurisque strategemata,
Et explicatiunculas
Astutiores suggerunt,
Quibus alicuius optimum
Quandoque ius subvertimus.
Responsa condit pectore
Parens; sed, en, postridie,
Absente casu filio,
Et occupato forsitan
Deambulationibus,
Manu prehendit forcipem,
Per singulasque paginas
Glossas refellit ordine,
Schedulasque late sordidis
Hinc inde spargit aedibus.
Reversus inde filius
Glossasque sparsas intuens
Magno furore accenditur,
Librumque scissum conquerens
Cum patre valde expostulat.
Cui subiratus pater
Responsa reddit talia:
Heus nate paulum comprime
Irae furores efferae:
Nuper per haec glossemata
Iurisque strategemata
Hortum venustum perdidi.
Hinc iure libris ex tuis
Argutias has flexiles
Fallaciasque rescidi,
Ne forte tecta, praedia,
Pecudes, agros, pecuniam,
Hortosque perdam singulos.
Tu, quisquis es, notabilem
Attende semper regulam:
Hi voce sunt qui literas,
Sigilla lingua perforant.
Quid tristes querimoniae,
Si non supplicio culpa reciditur?
Quid leges sine moribus
Vanae proficiunt? si neque fervidis
Pars inclusa caloribus
Mundi, nec Boreae finitimum latus,
Durataeque solo nives
Mercatorem abigunt? horrida callidi
Vincunt aequora navitae.
Turpe reor, miseros empta defendere lingua,
Quod faciat magnas turpe tribunal opes.
Iudex in causa qua sedet acta probat.
SI quicquid exoptabile
E pectoris sententia
Vellem mihi succedere,
De cordis illud intimis
Exposcerem recessibus,
Ut, qui student calumniis,
Ab arbore ambo pendeant,
Qui gestat, ore pensilis,
Qui captat, aure nexilis.
Vix turpius calumnia,
Detractione tetrius,
Vix usitatius tamen
Crimen, scelusque notius,
Quod perpetretur saepius:
Non Imperator effugit,
Non Principes, non Nobiles,
Non divites, non pauperes,
Non civici, non rustici,
Non masculi, non feminae,
Vitare possunt lividae
Aculeos calumniae.
Quin ipsa ipsae saepe turpibus
Virtus patet calumniis.
Honore quamvis Caesarem,
Labore quamvis Herculem,
Sapientiaque Socratem,
Oratione Tullium
Vincas, tamen calumniae
Telo peteris noxio.
Sic olim Homerum Zoilus,
Simonidem Timocreas,
Amphimenesque Pindarum,
Calumniis gravissimis
Ausi fuere persequi.
Quid multa? quamvis adforet
Demosthenis facundia,
Platonis eloquentia,
Isocratis dicacitas,
Tamen nequiret singula
Calumniae retexere
Venena, damna, vulnera,
Quibus innocentes implicat,
Miserrimeque conficit.
Quamvis enim mendacia
Curanda non sint anxie,
Vetus est tamen dicterium,
Quod ore semper gestitat
Calumniatrix turbula,
Locumque saepe repperit:
Si non nocebunt omnia,
Saltem nocebunt pleraque.
Kakourgw/teron ou)de\n Diabolh=s e)sti/ pw,
La/tra ga\r a)path/sasa to\n pepeisme/non
mi=sos a)napla/tei pro\s to\n ou)de\n ai)/tion.
Nihil fere tam est malignum, quam calumnia.
Haec enim ubi clam aliquem a se persuasum decepit,
Odium excitat adversus eum, qui nihil est commeritus.
--- Diabolai\ deino\n a)nqrw/pois kako\n.
Vehemens malum est inter homines calumnia.
Ou)de\n diabolh=s e)stin e)piponw/teron.
Th\n e)n e(te/rw| ga\r keime/nhn a)marti/an
A)ei\ me/myin i)di/an au)to\n e)pa/nagkes labei=n.
To\ dokei=n diabolh\n e)/sxe mei/zw tou= poiei=n.
Nihil est gravius, quam calumnia
Nam quod alteri inest peccatum,
Ceu proprium suscipere necesse est.
Suspiciones maiorem pariunt calumniam, quam ipsa facta.
h(/dion ou)de\n, ou)de\ mousikw/teron
e)/st' h)\ du/nasqai loidorou/menon fe/rein.
O( loidorw=n ga\r, a)\n o( loidorou/menos
mh\ prospoih=tai, loidorei=q' o( loidorw=n.
Iucundior res nulla, nec concinnior
Convictiantem posse quam nobis pati.
Convictia etenim si tibi quis fecerit,
Id dissimula: et ille ipse tum qui fecerit
Tibi, facta sentiet sibi convictia .
Ou) dei= diabolh=s katafronei=n, ou)d' a)\n sfo/dr' h)=|
Yeudh\s e)pi/stant' au)ca/nein au)th/n tines.
di' ou(\s fula/ttesqai ta\ toiau=t' o)rqw=s e)/xei.
Spernenda non est vel minima calumnia.
Nam plurimi artem illius augendae tenent:
Quos propter illam qui cavet, recte facit.
Audent flagriferi matulae, stupidique magistri
Bilem in me impuri pectoris evomere.
Quid faciam? reddamne vices? sed nonne cicadam
Ala una obstreperam corripuisse ferar?
Quid prodest, muscas operosis pellere flabris?
Negligere est satius, perdere quod nequeas.
QUi castra militaria
Exercitusque bellicos
Sequuntur, hos blasphemias
Minasque crudelissimas
Exercitare convenit,
Per sacra, per mysteria,
Per passiones, vulnera,
Deique per potentias,
Per grandines, per sidera,
Elementa, fulmen, fulgura,
Per turbines, tonitrua,
Per mille tonnas Daemonum,
Et si quid his horrendius,
Iurare oportet strenue.
Hoc asseverant Symbolon
Virilis esse pectoris,
Signumque fortitudinis.
His unum idemque creditur,
Vel pro Deo arma sumere,
Vel militare Daemoni.
Haec una virtus militum,
Velutque quoddam proprium.
Sui deinde muneris
Et illud esse existimant:
Vastare sacra, persequi
Cives, domos incendere
Igni, stuprare feminas,
Messes opimas perdere,
Frumenta, plumas, lectulos.
Furtis equos, pecuniam,
Piceisque quae fors unguibus
Occursitant, subducere,
Et obviantem quemlibet,
Vel sit nocens, vel innocens,
Modis scelestis angere.
Hi scilicet sunt milites,
Virique fortes bellici,
Laboris infensissimi
Hostes, amici ignaviae.
Non militant hi principi
Iuris tuendi gratia,
Sed ut rapinam exerceant
Maiore cum licentia,
Rastrique vitent pondera.
Si forte vino exaestuent,
Latitentve propugnaculis,
Proculve distent fulmine,
Horrenda sumunt cornua
Linguaque vincunt Stentorem;
Nihilque ferme saepius,
Quam ferra, pugnos, verbera,
Turmas, phalanges, ordines,
Tormenta, scuta, vulnera,
Mortesque diras intonant.
Horrent, pavescunt, contremunt,
Adstantque semimortui.
Mox quando odorant verbera,
Velociores cervulis,
Pedibus saluti consulunt,
Fugaeque terga praebitant.
Horum minis qui concidit,
Hic iure, non iniuria,
Demortuus sonantibus
Bombis aselli conditur.
Quo quo furentes ruitis? aut cur dexteris
Aptantur enses conditi?
Parumne campis atque Neptuno datum
Est Christiani sanguinis?
Neque hic lupis mos, neque fuit leonibus
Umquam
Furorne caecus, an rapit vis acrior?
An culpa? Responsum date.
Tacent, et ora pallor albus inficit,
Mentesque perculsae stupent.
Quippe ubi fas versum atque nefas: tot bella per orbem,
Tam multae scelerum facies: non ullus aratro
Dignus honos, squalent abductis arva colonis:
Et curvae rigidum falces conflantur in ensem.
Hinc monet Euphrates, illinc Germania bellum:
Vicinae ruptis inter se legibus urbes
Arma ferunt: saevit toto Mars impius orbe:
Ut cum carceribus sese effudere quadrigae,
Addunt se in spatia: et frustra retinacula tendens
Fertur equis auriga, neque audit currus habenas.
Nulla fides pietasque viris, qui castra sequuntur:
Venalesque manus: ibi fas, ubi maxima merces.
---- ---- quis talia fando
Temperet a lacrimis?
----- parai\ posi\ ka/ppese qumo/s,
Degeneres animos timor arguit.
Qui mel ferunt in oribus,
Sed fel gerunt in cordibus.
Hi sunt in orbe plurimi,
Quocumque ocellos missitas,
Sedem sibi firmissimam
Defixit haec astutia.
Scholis, et aulis Principum,
Inter viros celsissimos,
Cives, et inter rusticos.
Paucis; ubique gentium
Viri morantur duplices.
Aquas humentes porrigunt,
Quod ore poscunt, pectore
Quam maxime fastidiunt.
Hoc orbis est nunc proprium,
Verbis medelam suggerit,
Factis venenum porrigit.
Hoc dicit, illud cogitat,
Si forsan obviaveris,
Heus, Frater, inquit optime:
Cum paulo post recesseris,
Calumniatur pessime.
Hic scilicet contortili
Barbam plicare stramine
Fumosque novit vendere,
Et crocodili lacrimas
Oculis dolosis fundere.
Haec scilicet, nasutuli
Quod dictitant homunculi,
Civilis est prudentia,
Et laude digna maxima,
Tacere, quae quis cogitat,
Et cogitare, quae tacet.
Picem vocare candidam,
Nivemque nigram dicere!
Si digna quivis praemia
Factis meretur propriis,
Vos milleformes Protei,
Cum sitis ore duplices,
Os promeretis undique
Grandi refertum stercore.
)Exqro\s ga/r moi kei=nos o(mw=s a)i/dao pulh=|sin,
(/Os x' e(/teron me\n keu/qei e)ni\ fre/sin, a)/llo de\ ba/sei.
Exosus enim ille mihi, velut inferorum portae,
Qui aliud quidem occultum habet in mentibus, aliud vero ore profert.
Pro monstro est, quando, qui sudat, tremit.
Non aliud genus est hominum tam vulnere dirum,
Non telis Scythicum letiferis celebre:
Os pingui, quam quod butyro mollius effert,
Verbaque depromit lenius ipso oleo:
Intus sed toto meditatur vulnera corde,
Quae iaculis Scythicis asperiora facit.
mh/d' e(/teron keu/dh|s kradi/h| no/on, a)/ll' a)goreu/wn .
Noli aliam occultare in corde sententiam, et aliam proferre.
SIC est: Iudas proditor
Scelus patravit pessimum,
Quod innocentem perdidit,
Crucique Christum tradidit.
At ille nummos interim,
Sui furoris praemium
A Pharisaeis rettulit.
At proditores millies
Nunc nequiores rescias,
Qui non verentur, candidos
Plane, virosque innoxios
Gratis macello dedere,
Suique nullum criminis
Efflagitare praemium.
Istud profecto dixerim,
Iudas adhuc si viveret,
Tantamque furum cerneret
Redivivus impudentiam,
Locum tueri proditor
Vix, credo, posset infimum.
At hi magistri fraudium,
Hi proditores, lanii,
Hostesque sanguinarii,
Tam sunt in arte callidi
Ut subdolas fallacias
Omnes ad unguem noverint:
Licetque sint nequissimi,
Tamen antecellunt omnibus,
Primasque semper occupant,
Et lautiorem regibus
Plerumque vitam ductitant.
Iudas, abominabili
Tandem piaclo cognito,
Tanto metu prosternitur,
Exosus ut sibi ipsemet,
Ductusque poenitudine
Animam scelestis faucibus
Suspendio praecluserit.
At hi cachinnos excitant,
Cum quem macello destinant,
Nihilque de suspendio
Parumve sudant anxii.
Sed cum suprema iudicis
Olim die novissimo
Feretur (oh) sententia,
Tunc laniorum turbula
Orci macella perpetim
Subibit infernalia,
Suaeque sumet congrua
Crudelitatis praemia.
SIC orbis usus obtinet,
Stilusque nostrae curiae:
Spondere montes aureos,
Et pauculos arenulae
Pulvisculos exsolvere:
Grandes equos promittere:
Pullumque aselli reddere:
Magnum vovere cereum,
Qui quantitate populum
Malumve vincat nauticum,
Deinde vix minutulam
Offerre sebi taedulam .
Sic omnis (heu!) evanuit
Candor, fides, integrita,
Honestitudo, veritas,
Aequi bonique gratia.
Sic fallit hospes hospitem,
Et venditorem venditor:
Sic servus herum decipit,
Herusque ludit servulum.
Nil veritati consonum
Totum per orbem visitur.
Fidesque tuta nullibi:
Sed cuncta vel crassissimis
Referta sunt mendaciis;
Vel hercle callidissimis
Connexa sunt fallaciis.
Sic GARRIUNT IN TALEAM,
Qui verbulis ditissimi,
Factisque sunt pauperrimi:
Quibus usitatum est dicere:
Est polliceri nobilis,
Servare pacta rustici.
Promittas facito: quid enim promittere laedit?
Pollicitis dives quilibet esse potest.
Post ubi tempus promissa iam perfici,
Tum coacti necessario se aperiunt,
Et timent, et tamen res premit denegare.
Ibi tum eorum impudentissima oratio est:
Quis es tu? quis mihi es? cur mea tibi?
Heus, proximus sum egomet mihi: attamen ubi fides?
Si roges, nihil pudet. hic, ubi opus est,
Non verentur: illic, ubi nihil opus est, ibi verentur,
Ut mundus, sic sunt mundi promissa, quod ipse
Promittit, fictum est, fictus ut ipse quoque est.
Ut Deus est, sic sunt bona, quae promittit, et offert:
Certus ut est, certas sic dare novit opes.
Quam nos laevi igitur! Certo non fidimus: illi
Fidimus at contra, quem dare verba iuvat.
Sic sumus huic similes, quem spe deludit inani
Perdix, dum pullis consulit ipsa suis.
FEX scholasticae
Prodire tandem in publicum,
Suisque dignum fraudibus
Locum subire quaeritat.
Sic ordo namque postulat.
Non, ora centum si forent,
Linguaeque multo plurimae,
Sat hercle possem commode
Scholasticorum subdolas
Fallacias exponere;
Non, Argus etsi viveret,
Posset suis ocellulis
Videre, vel perquirere
Astutias scholarium.
Verumtamen conabimur
Praestare, quantum possumus.
Vix regulam syntaxeos
Primam cerebro condidit:
Vix ora pugnis rubida,
Nudumque virgae podicem
Subduxit, ecce, grandibus
Tumidisque fervens aestibus
Incedit, atque virgei
Caligas doloris conscias
Abominatur pessime,
Natibusque splendidissimas
Adaptat atque amplissimas.
Latus deinde debile
Ensi coaptat maximo,
Quo sicut aequilibrio
Innititur, maiusculo
Ne forte raptus ventulo
Capitisque mulctam sentiat.
Mox cristulas in pileo,
Mox cristulas in pectore
Fastu superbus erigit,
Crurique subligaria
Hinc inde nectit pendula,
Quibus supervacaneum
Vento creet negotium,
Muscaeque punctiunculas
A crure diras arceat.
Rosas deinde calceis
Subinicit latissimas,
Existimes ut vaccei
Par esse grande stercoris.
Demum his onustus neniis
Lares relinquit patrios,
Vitamque cordialibus
Academicam suspiriis
Optat, capessit, incipit.
Quid multa? talem se gerit,
Ut vel referre taedeat.
Non litteris , non artibus
Operam navat, sed helluo
Noctes diesque perbibit,
Stertit, librosque murium
Corrosioni subicit.
Tandem vacivus nummulis,
Aegrotus in marsupio,
Multo domum revertitur,
Quam quondam abhinc recesserat,
Effectus imperitior.
Haec veritati congrua
Vel illud esse comprobet,
Quod forte nuper contigit.
Academiam subiverat
Fors rusticelli filius,
Et plurimum pecuniae
Pro more ibi consumpserat.
Tandem reversus ad patrem,
Vitaeque agrestis immemor
Gestus agebat splendidos.
Sumptus parens non immemor,
Quem filio suggesserat,
Examinare commodo
Illum volebat tempore,
Cum, stercorandis arvulis,
Fimis onustum redderet
Plaustrum, rogabat filium;
Quali Latini nomine
Illud solerent dicere,
Quod tres haberet cuspides,
Et quo fimum sustolleret?
Mox ille: MISTGABELIUM.
Sed quomodo istud alterum,
Stercus revellens funditus,
Geminoque dente praeditum?
Respondet ille: KARSTIUM.
O impudentem SCHELMIUM!
Parens subinfert ilico,
Vix me, sceleste, contines,
Quin huncce MISTGABELIUM,
Grandemque sumam KARSTIUM,
Tuumque nequam SCHWARTIUM,
Crassumque SCHELMIRUCKIUM
Modis acerbis dedolem.
Vix eloqui desiverat,
Natum fimeto destinat,
Et, quem putarat Musicum,
Nunc mandat esse rusticum.
Imberbis iuvenis tandem custode remoto
Gaudet equis, canibusque et aprici gramine campi:
Cereus in vitium flecti, monitoribus asper.
------- didicisse fideliter artes
Emollit mores, nec sinit esse feros.
Quo quisque doctior, eo est humanior.
Quo quique indoctior, eo est impudentior.
Phillyrides puerum citharae praefecit Achillem,
Atque animos molli contudit arte feros.
Qui toties socios, toties exterruit hostes,
Creditur annosum pertimuisse senem.
Quas Hector sensurus erat, poscente magistro
Verberibus iussas praebuit ille manus.
Disce lubens, tetrici nec praeceptoris habenas
Detestare nepos, numquam horrida forma magistri,
Ille licet tristis senio, nec voce serenus
Asperae contractae minitetur iurgia frontis,
Numquam immanis erit, placita assuetudine vultus
Qui semel imbuerit, rugas nutricis amabit,
Qui refugit matrem, pappos, aviasque trementes
Anteferunt patribus seri nova cura nepotes,
Sic neque Peliden terrebat Achillea Chiron
Thessalico permixtus equo, nec pinifer Atlas
Amphitryoniaden puerum, sed blandus uterque
Mitibus alloquiis teneros mulcebat alumnos.
Tu quoque ne metuas, quamvis schola verbere multo
Increpet, et truculenta senex gerat ora magister.
Degeneres animos timor arguit: at tibi consta
Intrepidus, nec te clamor, plagaeque sonantes,
Nec matutinis agitet formido sub horis,
Quod sceptrum vibrat ferulae, quod multa supellex
Virgea, quod mollis scuticam praetexit alutae ,
Quod fervent trepido subsellia vestra tumultu.
Pompa loci, et vani fugiatur scena tumoris.
QUi vela venti turgida
Quocumque novit tempore
Accommodare flatibus,
Et ex eodem frigidum
Calidumque flare gutture,
Et ille ad hoc collegium
Nequissimorum pertinet.
Hunc si quis in consortium
Suum receptet, ilico
Illius appetitibus
Inservit atque nutibus,
Et sub figura pharmaci
Letale mulsum suggerit.
Rides; cachinnos excitat.
Ploras; gemit suspiriis.
Sudas; calore diffluit.
Friges; rigescit frigore.
Dormire vis; iam somniat.
Furis; tumultus excitat.
Irasceris; torvum videt.
Sermocinaris; ceteris
Altum imperat silentium.
Laetaris; instat plausibus,
Quod si tuis inhaeserit
Pilusve, vel quid sordidum,
Manu revellit, subdola
Barbamque dextra vellicat.
Omnes colores suscipit,
Solius albi nescius
Coloris, atque rubidi:
Semperque ceu mutabilis
Reciprocat Chamaeleon.
Si quid pusilli criminis
Commilito patraverit,
Mox heri ad aures portitat,
Et, quam potest, conviciis
Exaggerat gravissimis,
Cum millies scelestior,
Furcaque multo dignior,
Meritus sit ipse litteram
Referre longiusculam.
Heus, qui sapis, Gnathonibus
Et aurium mulctoribus
Invisus istis abstine,
Proculque abactos ultimis
Iube exulare finibus.
----- Rides? maiore cachinno
Concutitur: flet, si lacrimas conspexit amici,
Nec dolet: igniculum brumae si tempore poscas,
Accipit Endromidem: si dixeris, aestuo, sudat.
Quid, quod adulandi gens prudentissima laudat
Sermonem indocti, faciem deformis amici,
Et longum invalidi collum cervicibus aequat
Herculis, Antaeum procul a tellure tenentis.
Miratur vocem angustam, qua deterius nec
Ille sonat, quo mordetur gallina marito.
Mentiris, credo: recitas mala carmina, laudo:
Cantas, canto: bibis Pontiliane bibo.
Pedis, dissimulo; gemma vis ludere, vincor:
Res una est, sine me quam facis, et taceo,
Nil tamen omnino praestat mihi mortuus, inquis:
Accipiam bene te: nil volo, sed morere.
Omnia habeo, nec quicquam habeo: nihil cum est, nihil defit tamen,
Est genus hominum, qui esse primos se omnium rerum volunt,
Nec sunt: hos sector: hisce ego non paro me, ut irrideant:
Sed his ultro arrideo, et eorum ingenia admiror simul.
Quicquid dicunt, laudo: id rursum si negant, laudo id quoque:
Negat quis, nego: ait, aio: postremo imperavi egomet mihi
Omnia assentari. Is quaestus nunc est multo uberrimus.
SI non aberro, pectoris
Nec deviat sententia,
Monachos rudes, et caelibes
Contenderem potissimum
Huc pertinere virgines;
Et quos ob imperitiam
Misellulos fraterculos
Vocamus ignorantiae,
Qui propter assuetudinem,
Longo frequentem tempore,
Aedes sacratas visitant,
Ut repleant sedilia,
Vel mussitantes invicem
Linguae Latinae voculas
Inane murmur proferant,
Quod nec rudis plebeculae
Phalanx, nec ipsi intelligunt.
Preces ab ore saepius
Effutiunt: at interim
Aut in popinis pectore
Versantur, aut in balneis,
Vel, quid rogarint, nesciunt:
Et scire, quaeso, quomodo
Vel mente possent assequi,
Cum nullus horum stipitum
Linguam Latinam noverit.
At qualis efficacia
Potest precum esse talium,
Quas ore natas extimo
Fert corde lingua nescio?
Sic qui receptant nummulos,
Ubi nulla eorum copia:
Et qui capillos vellicant,
Ubi intuentur obsitum
Lata caput calvedine:
Quique aucupantur gaudium,
Ubi corda maeror occupat:
Qui se paratos offerunt
Prius, ac rogantur: singuli
Hunc pertinent ad ordinem,
Qui concavis e vasibus
Et testulis inanibus
Novere verba promere.
Sit persona tibi triplex bene nota roganti,
Devoto quoties fundis ab ore preces.
Prima sit haec, ad quam pia vota feruntur, et ille est,
Qui freta, qui terras, qui regit astra, Deus.
Altera mox, a qua pia vota feruntur, et ille est,
Tertia sit, per quam pia vota feruntur, et ille
Est intercessor Christus homo atque Deus.
Sit purum pectus, domus oratoria, lector
Spiritus, et mundum cor, manuale precum.
VIx absolutum colligi
Nequam potest consortium,
Si non huic accesserit
Conglutinatus ordini,
Qui scit laboriosius
Merdam movere sordidam,
Colare, cribro subdere,
Mox perforare, pungere,
Modisque mille vellere,
Atque his odorem motibus
Creare foetidissimum.
Hic, quae vetustus tabidae
Vel ante centum saecula
Oblivioni tradidit,
Et iam diu longissima
Deleverit praescriptio,
Orco reducit infimo.
At posteaquam stercoris
Foetor per omnes iverit
Hinc angulos, et pervio
Nares odore impleverit,
Tunc callidis argutiis
Se litibus subducere
Novit, velut qui turbidam
Non reddidisset guttulam,
Et crebrius nil quam suam
Allegat innocentiam:
Cum nequiorem vix tamen
Reperire possis alterum,
Ardente quamvis lampade
Instructus esses praevia,
Denasque per provincias
Inquireres amplissimas.
At, quaeso, quorsum convenit
Haec stercoris commotio
Merdaeque vellicatio?
Cur prisca, nequam furcifer,
Nobis revolvis crimina,
Cum tanta sit recentium
Transgressionum copia?
Si sunt in orbe singula
Hoc iudicanda crimina,
Hoc punienda crimina,
Quorsum tribunal ultimum
Summique laudum iudicis,
Quo proferentur omnia,
Quae longa quondam oblivio
Occulta sepeliverat?
Sed Curiosi hic sunt quam plures mali,
Alienas res qui curant studio maximo:
Quibus ipsis nulla est res, quam procurent, sua.
Dii vestram fidem? itane comparatam esse hominum naturam omnium,
Aliena melius ut videant, et iudicent, quam sua.
-- Egomet mi ignosco, Maevius inquit,
Stultus et improbus hic amor est, dignusque notari,
Cum tua pervideas oculis mala lippus inunctis,
Cur in amicorum vitiis tam cernis acutum,
Quam aut aquila, aut serpens Epidaurius.
Ta\ de\ pa/nta qeoi\ metamw/lia qei=en ,
Irrita Di superi ventis haec omnia tradant.
QUi vellicandas porrigit
Aures adulatoribus,
Circumque circa naribus
Tractus, retractus, ducitur,
Nae mentis impos est suae,
Stultoque quovis stultior.
Qui vellicandas arripit
Aures dolo consutili,
Circumque circa naribus
Tractum, retractum, ductitat,
Nae mentis impos candidae,
Et fure quovis nequior.
Quis damna, quis pericula,
Venena quis letalia
Retexat ore singula,
Quae palpo dat versatilis?
At nunc ita usus obtinet:
Odiosa sordet veritas:
Fallax amicos plurimos
Acquirit assentatio,
Et aurium demulsio.
Haec pestis aulas principum
Praeoccupat potissimum,
Quas hi palatini canes
Tantis dolis coinquinant,
Fucisque tam subtiliter
Effabricatis obruunt,
Ut exulare candida
Cogatur inde veritas.
Nec mira res est admodum,
Cum principum pars maxima
Plerumque prurientium
Sit aurium tam prodiga,
Ut vellicandas suaviter
Aures utrasque porrigant,
Laudesque plus Gnathonicas
Quam veritatem diligant.
Horum deinde subditi
Fiunt furoris aemuli ,
Et quisque de vilissima
Natus licet plebecula
Aures suas palponibus
Vafrisque adulatoribus
Late trahendas commodat,
Ne, blanda vellicatio
Si deforet diutius,
Vel diffluant torpedine,
Vel concidant marcedine.
Tu cautior, qui pulrima
Vitare vis pericula,
Arce Gnathones auribus,
Arce Gnathones aedibus.
Non inter cicures palpone nocentior ulla est
Belua , nec quae plus gignat in orbe mali.
Vix etenim est ullus, cui non per verba propinet,
Quae mage sint ipso dulcia melle, necem.
Ac licet exstincto corvus se corpore pascat:
Corporibus vivis abstinet ille tamen.
Saevior at contra palpo nece parcit ademptis:
At vivos blandis morsibus usque petit.
ou)/toi e)gw\ qeo/s ei)mi, ti/ m' a)qana/toisin e)i/skeis !
Nullum ego sum numen, quid me immortalibus aequas?
ACerba vulgo nummuli,
Multoque adhuc acerbior,
Iactura vitae creditur.
At nominis si laesio
Famaeque diminutio
His comparetur, parvuli
Referre vix pulvisculi
Poterunt vel unum granulum.
Quin ipsa famam nominis
Et iura vitae praeferunt,
Multoque pluris aestimant.
Sed hisce non obstantibus
Tam nunc scelesta plurium
Nequam viget perversitas,
Et nauseanda pravitas,
Ut quosque candidissimos
Viros, eosdemque optimos
Convitiis turpissimis,
Telisque linguae pessimis
Non erubescant pungere;
At quosque contra pessimos
Nequam celebrioribus
O pravitatem saeculi!
O irrigandam plurimis
Perversitatem fletibus!
Praesentis o deterrimam
Aetatis insolentiam!
Quae de caprina lanula
Aliisve causis frivolis
Armata probris, detonat.
O viperas dirissimas,
Canesque lividissimos,
Dignissimos, quos desuper
Fetens matella proluat!
Candoris at tute appetens
Ne pende vili nominis
Existimatiunculam,
Quamuisque perdas omnia,
Domos, agellos, praedia,
Pecunias: famam tamen
Servare semper integram
Summis stude laboribus,
Namque hac semel deperdita
Perdes misellus omnia,
Erisque nullus postea.
h)/qous dikai/ou fau=los ou) yau/ei lo/gos.
Attingere probos verba non queunt mala.
Fama manet facti, posito velamine currunt,
Et memorem famam, qui bene gessit, habet.
Ego si bonam famam mihi servasso, sat ero dives.
Corpora debentur maestis exanguia
Effugiunt structos nomen honosque rogos.
Occidit et Theseus, et qui tumulavit Orestem:
Sed tamen in laudes vivit uterque suas.
ADeste nunc famelici,
Quos appetitus aureus,
Famesque quos argentea,
Sitisve nummularia
Sua inficit cupidine:
Laudes quibus, cinvicia ,
Ius, fas, nefasque, munia,
Et cuncta sunt venalia:
Qui, cum fere nequissimi
Sint, quos solum fert, omnium
Et ulla, quamvis pessima,
Non erubescant crimina
Ausu patrare perfido,
Lucem verentes splendidam,
Post terga retro clanculum
Acceptilant pecuniam,
Tam callidis versutiis,
Et subdolis astutiis,
Illos ut esse deieres
Pulcherrimos et optimos
Civilitatis aemulos,
Ut qui recusent praebitae
Opis ferendae gratiae
Clientulorum praemia.
At si retracta paululum
Conspexerint munuscula,
Mox acriores flagitant,
Et ceu rapaces milvii
Suis prehendunt unguibus.
At haec lues potissimum
Contagiosa iudices
Nostri subintrat saeculi,
Quis bos recludit spiritum,
Ne veritati congruam
Pronuntient sententiam,
Lucrique turpis gratia
Album nigellum dictitant,
Obliqua recta iudicant,
Et iura turbant omnia.
Ubique vincit scilicet
Immensa nummi auctoritas,
Pecuniaeque copia;
Castrumque inexpugnabile
Non est, modo id contingere
Hastae queant argenteae,
Asinusque multo scandere
Onustus auri pondere.
-- Uxorem cum dote, fidemque et amicos,
Et genus, et formam regina pecunia donat.
Sine me vocari pessimum, ut dives vocer.
Nemo, an bonus: an dives, omnes quaerimus.
Non quare, et unde? quid habeas, tantum rogant.
Ubique tanti quisque, quantum habuit, fuit:
Quid habere nobis turpe sit quaeris? Nihil:
An dives, quaerimus omnes, nemo an bonus.
Aut dives opto vivere, aut pauper mori.
Bene moritur, quisquis moritur, dum lucrum facit.
Pecunia ingens generis humani bonum.
----- Quid non mortalia pectora cogis
Auri sacra fames?
----- Omnis enim res
Virtus, fama, decus, divina humanaque pulchris
Divitiis parent: quas qui construxerit, ille
Clarus erit, fortis, iustus, sapiens, etiam et rex,
Et quicquid volet.
Aurum omnes victa iam pietate colunt.
Auro pulsa fides, auro venalia iura:
Aurum lex sequitur: mox sine lege pudor.
Aurum destructor vitae, princepsque malorum,
O quam difficiles nectis ubique dolos?
O utinam natum numquam mortalibus esses,
Dulcia suppeditas quae nocumenta viris!
Te propter pugnae fiunt, et bella moventur,
Tu facis, ingratus patrem quod filius odit:
Inter et agnatos iurgia saepe moves.
Prosternis gentes, et totum destruis orbem,
Nulla fides hominis te duce stare potest.
Aurum per medios ire satellites,
Et perrumpere amat castra potentius
Ferro.
)Ai( bi/h| e)n a)gorh=| skolia\s kri/nwsi qe/mistas,
oi( de\ di/khn e)la/swsi, qew=n o)/pin ou)k a)le/gontes .
Qui per vim in populi coetu communia iura
Depravant, ac iustitiam depellere tentant,
Nil veriti vocem Divum.
NUnc in theatrum duplici
Ducemus ore praeditum,
Istique nequam commoda
De sede providebimus;
Quam pone falsos iudices,
Et institores subdolos,
Iure occupabit optimo,
Cum dirigat mutabile
Talis figura iudicis
Depingitur nequissimi,
Qui forte currum acceperat,
Ex rusticelli munere,
Ut largienti diceret
Accommodam sententiam,
A parte sed contraria
Corruptus idem postea
Praestantiori munere,
Equis duobus scilicet,
Opimitate splendidis,
Trifurcifer sententiam,
At ille questus plurimum
Tristis rogabat, eccubi
Currus suus remanserit;
Cui, Barde, iudex; quid rogas?
Equis abactus pectore
Dudum recessit e meo.
Tales adhuc quamplurimi
Qui sese utrisque serio
Fingunt favere partibus,
Cum nil volutent pectore ,
Quam fraude furem pessimum,
Et pelle nequam maximum
Turpissima circumferant.
Sic institores perfidi
His moribus sunt praediti:
Emturientes vilius
Divendituri carius
Plerumque merces aestimant,
Tantisque miscent fraudibus,
Ut ventilatae maximis
Mendaciorum flatibus
Trabes fragore contremant.
Nil orbe toto scilicet
Hoc invenitur tempore,
Expers quod esset fraudium,
Sed sceptra ubique regia
Vulpina pellis obtinet.
- Plenius aequo
Laudat venales, qui vult extrudere, merces.
SUnt, quos iuvat pinguedine
Orbes nitentes lingere,
Altisque quadris, musculi
Furacis instar, vivere,
Propriisque nummis parcere,
Quos ollularum aruspices
Non absque causa dixeris;
Quod mos sit illis ollulas
Famelicis disquirere,
Atrumque sorptum sordido
Vorare panem iusculo,
Aquamque dicere optimam,
Manibus lavandis praebitam,
Quod haec paratam scilicet
Declaret esse cenulam.
Hi carnis assae frustulum
Per dena milliaria
Suis odorant naribus
Avidaque fauce glutiunt.
At cum iubentur debitos
Numerare nummos hospiti,
Nequam caput sub mensula
Ceu dormientes occulunt,
Velutque profundissimo
Sopore pressi, gutture
Ronchos ab imo maximos
Late sonori ductitant,
Nullisque possunt erigi
Tumultuationibus,
Aut vellicationibus:
Tam suave nequam dormiunt!
At si vel uno verbulo
Solutionem spondeas,
Audaciores redditi
Caput scelestum proferunt,
Vagosque confidentius
Hinc inde ocellos missitant.
Quid obstat ergo, quo minus
Lubens et hos in ordinem
Nequam receptos collocem?
Commodius portetur onus, quod pondere nutat
Aequo, et pari consistit aequilibrio.
TAm nunc iuventus omnibus
Scelesta turget fraudibus,
Vitaeque turpitudine,
Ut non opus sit pluribus
Vel institutionibus,
Vel incitationibus,
Quibus, velut calcaribus,
Prono ferantur impetu.
Istud profecto dixerim,
Certoque comprobaverim,
Hunc qui iuventam turpia
Velit docere crimina,
Et exhibere scandala,
Vesti pediclos sordidae,
Moenoque lymphas addere,
Puella, quae decennium
Vix nata, multo nequior
Nunc est, vetus quam femina,
Annisque multis obsita.
Puerque, qui decennium
Vix natus, is scelestior
Est, quam tremens senecio,
Annisque multis obsitus.
Tanta iuventus ad malum
Velocitate cursitat!
Tanta iuventus ad bonum
Tardatione reptitat!
Atqui parentes plurimi
Tam sese honestitudinis
Obliviosos exhibent,
Ut scandalosa liberis
Exempla dent quamplurima,
Non verbulis solummodo,
Factis sed obscoenissimis,
Turpissimisque gestibus
Actus, velutque ductitent,
Cum tempus ipsum sit tamen
Rerum magister omnium,
Tandemque fontes indicent,
Unde extrahant infantulos;
Causamque monstret, succuba
Cur insidentem tergori,
Et vellicantem cristulas,
Gallina gallum portitet.
Tu quos ad studium, atque usum formabis agrestem,
Iam vitulos hortare, viamque insiste domandi,
Dum faciles animi iuvenum, dum mobilis aetas.
- Et tenerae nimis
Mentes asperioribus
Formandae studiis.
Fingit equum tenera docilem cervice magister
Ire viam, quae monstrat eques: venaticus ex quo
Tempore cervinam pellem latravit in aula,
Militat in silvis catulus, nunc imbibe puro
Pectore verba, puer, nunc te melioribus offer.
Quo semel est imbuta recens, servabit odorem
Testa diu.
Regenda magis est fervida adolescentia.
Ne/os pefukw\s polla\ xrhsta\ manqa/nei .
Annis iuventae multa discito bona.
Nil dictu foedum visuque haec limina tangat,
Intra quae puer est: procul hinc procul ite puellae
Lenonum, et cantus pernoctantis parasiti.
Maxima debetur puero reverentia, si quid
Turpe paras, nec tu pueri contempseris annos,
Sed peccaturo obsistat tibi filius infans.
Principiis obsta, sero medicina paratur,
Cum mala per longas invaluere moras:
SI non aberro, Cerberum
Vix futilis, loquaculae,
Plenaeque rimis feminae
Malignitatem censeo
Aequare posse pessimam.
Haec aede si fors prodeat,
Omnes pererrat angulos,
Sibique quaerit garrulae
Dicacitate comparem.
Quam nacta prolixissimam
Orditur ore fabulam,
Telamque texit maximam:
Quid Imperator egerit;
Quid Pontifex sanciverit;
Quid Principes decreverint;
Quid praeco verbi nupera
Pro contione dixerit;
Ut appetentes foenoris
Taxarit usurarios,
Aliosve reprehenderit;
Quoties maritus proximae
De nocte se subegerit;
Vestes quot et subuculas
Sartor sibi confecerit;
Et quid novi rumusculi
Quid murmurando Iuppiter
Iunoni in aurem dixerit;
Haec illa novit omnia,
Haec illa fatur omnia,
Mendaciisque plurima
Conglutinat mendacia,
Fraudesque nectit fraudibus:
Probris deinde candidos
Conviciatur pessimis,
Nullisque quamvis optimis
Parcit scelesta mentibus,
Sed ore semper lividum
Ensem nocivo gestitat.
O digna, cuius maximis
Vagina pugnis vapulet!
)Axali/nwn stoma/twn to\ te/los dustuxi/a.
Finis loquacitatis infortunium.
AEstate binis indui
Subuculis, et unico
Heris duobus tempore
Deferre velle munia,
Unoque cervulos cane
Audere binos insequi,
Simulque eundem laudibus
Ornare nunc, nunc carpere;
Inter duas haec sellulas
Fecere labi plurimos.
Qui curiosus plurimis
Sese ingerit negotiis,
Artesque tractat plurimas,
Est ille longe plurimis
Subiectus infortuniis.
Nam vel ferendae protinus
Est impar ille sarcinae,
Vel si ferendae idoneus
Sit ille forsan sarcinae,
Utrimque tandem muneris
Vel accipit vilissimum,
Nullumve prorsus praemium,
Instar catelli Aesopici,
Qui carnis ore frustulum
Gestans, aquasque transmeans,
Umbra sub undis carnea
Visa, volebat promere.
Frustratus atqui spe sua
Utramque carnem perdidit,
Veram ac imaginariam.
Hoc ergo tu prudentior
Memori revolve pectore,
Si sede qua sedes bona,
Eritque sedes commoda,
Hac sede tu sede, nec hac
Recede sede commoda.
Kairw=| douleu/ein, mh/ de\ a)ntipne/ein a)ne/moisi.
Occasioni obtempera, et noli spirare contra ventos.
Rem tibi quam noris aptam dimittere noli,
Fronte capillata est, post haec occasio calva.
Si qua sede sedes, et erit tibi commoda sedes,
Illa sede sede, nec ab illa sede recede.
ANnis ab hinc prioribus,
Cum candor ille simplicis
Adhuc vigeret saeculi,
Si quis volebat nubere,
Torique capere coniugem,
Non copiam pecuniae,
Dotisve magnitudinem,
Ambibat aut pulchredinem,
Sed castitatem feminae,
Quam fors amare coeperat,
Morumque amori congruam
Spectabat elegantiam,
Vitaeque honestitudinem
Quod si bonis solummodo
Famaque honesta praeditis
Isthaec foret parentibus
Prognata, nil de ceteris
Bonis petebat amplius,
Non aera, non pecunias,
Non arva, dotes, praedia,
Vel postulabant talia.
Annis at his praesentibus,
Cum candor ille simplicis
Exstinctus alget saeculi,
Si coniugalem quispiam
Cupit subire lectulum,
Vim maximam pecuniae,
Grandemque dotis copiam
Plerumque solvi postulat,
Illudque primum quaeritat,
Divesne sit, vel indiga,
Quam concupiscit, femina.
Si dives, ilico accipit,
Suumque dicit corculum,
Suamque dicit cervulam:
Si pauper, illam respuit,
Suamque dicit nauseam,
Foedamque dicit simiam,
Non is senectam debilem,
Lipposque non ocellulos,
Non ille rugas podicis,
Scabiemque curat corporis,
Non ille mucum narium,
Sordesve spectat crurium ,
Sed totus a pecuniae
Dependet amens copia.
Aurum senectam dimovet,
Aurumque lippas corrigit,
Aurumque rugas explicat,
Aurumque foeda perpolit
Sine me vocari pessimam, ut dives vocer.
Nemo an bona? sed an dives? omnes quaeritant.
Non quare et unde? quid habeam, tantum rogant.
Ubique tanti quaeque quantum habuit fuit.
Quid habere nobis turpe sit quaeris? Nihil.
An dives, quaerimus omnes, nemo an bona.
Aut dives opto vivere, aut pauper mori.
i(/ppous d' eu)gene/as di/zesqai me\n kata\ oi)=kon,
tau/rous d' u(yite/nontas, a)ta\r skula/kwn panagri/ous.
gh=mai d' ou)k a)gaqh\n e)riqai/nomen a)froneo/ntes.
ou) de\ gunh\ kako\n a)/ndr' a)panai/netai a)fneo\n o)/nta.
Equos autem nobiles quaerimus habere in domo,
Taurosque altae ceruicis, et catulos venatorios.
Ducere autem in uxorem malam feminam contendimus insipientes
Neque mulier malum virum renuit, si dives sit.
Dummodo morata recte veniat, dotata est satis.
Hae sunt atque aliae multae in dotibus magnis
Incommoditates, sumptusque intolerabiles:
Nam quae indota est, ea in potestate est viri.
Dotatae mactant et malo et damno viros.
Laudant sapienter factum et consilio bono,
Opulentiores pauperiorum filias
Ut indotatas ducant.
Uxorem quare locupletem ducere nolim,
Quaeritis? uxori nubere nolo meae.
Inferior matrona suo sit, Prisca, marito:
Non aliter fiunt femina virque pares.
EN ut micans diademate
Mollique pulvinario
Sus insidens superbiat!
Ut fastuosos ad latus
Ocellulos intorqueat.
Rostrumque turgens stercore
Diducat et distorqueat,
Tum caudulam contortiles
Haec scilicet civilitas
Illa est, et illa urbanitas,
Qua Grobiani plurimi,
Et inficeti stipites,
Ceu sus, nitescunt sordibus,
Laudemque censent maximam,
Vitam suillam degere,
Merdisque se pervolvere,
Ructusque fauce maximos
Tanto sono protrudere,
Ut, ore clauso, pervio
Dentes labascant impetu;
Mox ventris illis insuper
Tantos fragores addere,
Ut tecta bombis contremant.
Quod si paratum forsitan
Vocantur ad convivium,
Cultro in patellam praepete
Prae ceteris mox involant,
Lautasque portiunculas
Dextra rapace subtrahunt.
Si quid cohaeret dentibus,
Late recluso gutture,
Cultro revellunt sordido,
Spurcisque figunt orbibus.
Quid multa? nullae negligunt
Obcenitatis crimina,
Et foede olentem debitis
Cingunt suem corollulis.
Munditiae placeant, fuscentur corpora campo:
Sit bene conveniens et sine labe toga.
Linguaque nec rigeat, careant rubigine dentes:
Ne vagus in laxa pes tibi pelle natet.
Quid si praecipiam, ne fuscet inertia dentes,
Oraque suscepta mane laventur aqua.
Nec male deformet rigidos tonsura capillos:
Sit coma, sit docta barba resecta manu.
Et nihil emineant, et sint sine sordibus ungues:
Inque cava nullus stet tibi nare pilus.
Nec male odorati sit tristis anhelitus oris,
Nec laedat nares, virque paterque gregis.
Sint modici risus, parvaeque utrinque lacunae,
Et summos dentes ima labella tegant.
Nec sita perpetuo contendant ilia risu,
Sed leve nescio quid femineumque sonet.
Est et in incessu pars non temnenda decoris:
Allicit ignotos illa fugatque viros.
Carpe cibos digitis: est certus gestus edendi,
Ora nec immunda tota perunge manu.
Ne coram mistas cervae sumpsisse medullas,
Nec coram dentes perfricuisse probem.
Certa tibi a nobis dabitur mensura bibendi:
Officium praestent mensque pedesque suum.
Iurgia praecipue vino stimulata caveto,
Et nimium faciles ad fera bella manus.
Occidit Euricion stulte data vina bibendo,
Aptior est dulci mensa merumque ioco.
Vide quae ibi multo plura sequuntur.
UBique iam nunc gentium
Vagantur exul veritas,
Odiumque sentit maximum,
Qui veritatem diligit:
Mellita sed qui verbula,
Fallace promit pectore,
Fellita cum sint spicula,
Et tela transfixoria,
Hic nunc vir est amabilis,
Totique mundo perplacet.
Ars ista nunc est optima,
Torquere verba subdole,
Polire belle, flectere
Et levigare suaviter,
Ut dulciora dulcibus
Possint videri mellibus,
Quibus velut letalibus
Effascinamur pestibus,
Quid maximos recenseam
Titulos, quibus magnatibus
Fastum creantes obstrepunt.
Hic audit illustrissimus,
Cum non tamen plus luceat,
Fornace quam carbunculus.
At ille praecelsissimus,
Cum vix misellus infimo
Emerserit de stercore.
Hunc mentiuntur providum,
Qui nescit, hordeacea
Quanti placenta veneat.
Hic audit humanissimus,
Cum sit Nerone saevior:
At ille spectatissimus,
Cum talpula sit caecior.
Hunc dictitant amplissimum,
Cum pectore angustissimus,
Reique sit pressissimus
Angustia domesticae.
Si vota fas est promere
Tantum mihi superstitis
Vitae relinqui postulem,
Mihi ut liceret cernere,
Fucata quorsum haec denique
Ventura sit fallacia!
Quid, quod adulandi gens prudentissima laudat
Sermonem indocti, faciem deformis amici,
Et longum invalidi collum cervicibus aequat
Herculis, Antaeum procul a tellure tenentis.
Miratur vocem angustam, qua deterius nec
Ille sonat, quo mordetur gallina marito.
NUnc ad bibones devenit
Orationis series,
Qui per tabernas urbium
Currunt, et oenopolia,
Exhauriuntque pocula,
Perduntque patrimonia,
Cum forte nummus obvenit,
Velociores cervulis
Mox ad popinas advolant,
Et hunc bibendo digerunt.
Quod si rei penuria
Forsan gravari coeperint,
Scelerumque lernam turpium
Prono feruntur impetu:
Latrocinantur, turgida
Cultris secant marsupia,
Manusque furtis mancipant,
Vel ostiatim postea
Stipem vagantes quaeritant,
Morbisque se miserrime
Fingunt gravatos maximis.
Pars crura nequam plurimis
Ligata volvit fasciis,
Claudosque mentitur pedes,
Quos, si ferat necessitas,
Vix cervulus celerrimis
Aequare possit cursibus.
Pars his adhuc scelestior
Falsas subornat litteras ,
Mendicitatis quas vocant,
His mentiuntur editas
Ab igne clades maximas,
Aedesque flammis subrutas,
Humore cum diffluxerint
Liquore sive Bacchico.
Quid non malorum subdolae
Excogitant fallaciae?
NEgotiis qui plurimis
Se miscet, atque suscipit
Maiora, quam quae propriis
Sufferre possit viribus,
Et qui supervacaneis
Distringitur laboribus
Aliena curans munia,
Nae stultus ille maximus,
Sensusque prorsus impotens
Dignusque qui nequissimo
Accenseatur ordini.
Hi, quantum opum Venetiis
Fretum per Adriaticum
Ex Insulis accesserit,
Norunt ad unguem; Pontifex
Quas nuper indulgentias,
Portam recludens auream
Diviserit plebeculae:
Quot Imperator copias
Conduxerit stipendio;
Vel quorsum easdem miserit,
Quot interemptos proelio
Hostes cruento fuderit:
Quid actitet rex Galliae,
Quid moliatur Sueciae,
Hispaniae, Poloniae,
Quid Danus, aut quid Moscicus,
Quid Imperator Turcicus
Byzantii decreverit,
Quid sanxerint septemviri
Quot civitates liberae
Pecunias collegerint,
Vel quorsum eas impenderint,
Scrutantur intensissime,
Laboriose quaeritant;
Quibus foret consultius
Multo, magisque commodum,
Si providerent propriis
Domi suae negotiis.
Sed curiosi sunt hic quam plures mali,
Alienas res qui curant studio maximo.
Quibus ipsis nulla est res, quam procurent, sua.
Tecum habita et noris quam sit tibi curta supellex.
QUi fraude non vaferrima
Mirisque strategematis
Nostro antecellunt saeculo,
Velut pice haerent musculi,
Et vix queunt emergere.
Qui mella miscent fellibus,
Gratum veneno pharmacum,
Murina piperi stercora,
Formamque possunt omnibus
Speciosiorem affingere,
Ceu venditores plurimi
Novere nundinarii,
Qui, cum superne splendida
Et pulchra mercimonia
Sub fraude collocaverint,
Subtus recondunt pessima,
Ocellulis non obvia
Ementium, atque vacceo
Vix aestimanda stercore,
Primasque sedes occupant.
Si quid vetustate obsitum,
Antiquitate marcidum
Conspexerint nequissimi,
Coloribus mox oblitum
Recentibus consarciunt,
Novisque miscent mercibus,
Modosque fingunt plurimos,
Quibus scelesti ementium
Exhauriant crumenulas.
At quantulum iste venditor
A fure censes differat?
Certe videtur admodum
Discrimen esse parvulum.
Ab hoc cavere quis sibi
Potest, ab illo vix potest.
-- -- plenius aequo
Laudat venales, quas vult extrudere, merces.
Periurata suo postponit numina lucro
Mercator, Stygiis non nisi dignus aquis.
-- amicitias utilitate colunt.
Impiger extremos currit mercator ad Indos,
Per mare pauperiem fugiens, per saxa, per ignes.
UMbra caballus virgulae
Potest domari nobilis,
Ignobilis calcaribus
Petitus atque grandibus
Vix concitatur fustibus,
Sic et puellus nobili
Bonaque praestans indole
Verbis locum monentibus
Relinquit: at qui degener
Nec verbulo, nec verbere
Potest acerbo corrigi,
Omnisque diligentia
Et omnis emendatio
Consumitur frustranee,
Oleum ac opella perditur,
Fontique lympha infunditur.
Nullis potest hortatibus,
Nullisque suasionibus
A pravitatis insitae
Oestro scelestus reprimi.
Qualis puer, talis senex,
Ut ova sunt, sic sunt aves,
Quam scilicet semel viam
Calcaverit nequissimus,
Vix hanc deinceps deseret,
Nec vel minis, vel ictibus,
Blandisve sponsionibus,
Posthac ab huius semitae
Poterit revelli gressibus:
Donec cruento carnifex
Affligat istium praemio,
Longamque faxit litteram ,
Vel curtiorem palmulae
Reddat, rota vel enecet.
Nam qui parentum despicit,
Et Paedagogi munia,
Non is (mihi crede) alterum
Vitae meretur exitum.
Nihil est tam honorificum liberis,
Quam bono et honesto genitore esse natos,
Et debitum honorem parentibus offerre.
Nihil est genitrici sua prole suavius.
Amate matrem, Ã´ liberi! Non enim est amor
Ullus huiusmodi, et qui suavius ametur.
Feceris par tuis ceteris factis, patrem
Tuum si percoles per pietatem.
bou/lou gonei=s pro\ panto\s e)n timai=s e)/xein .
Tibi sunt parentes primo honorandi loco.
e)/lpize, timw=n tou\s gonei=s, pra/cein kalw=s .
Colens parentes laeta speres omnia.
Quisquis in vita sua parentes colit,
Hic et vivus et defunctus diis carus est.
Quicumque patrem timet ac reveretur,
Hic in bonum civem evadet procul dubio,
Et hostibus incommodare poterit.
Iuppiter inspicit illos, qui colunt iura parentum,
Et qui negligunt prae animi impudentia.
Ac illis quidem benignus et mitis bona largitur;
His vero infensus indignatur per furias.
Sunt enim vehementes in terra parentum furiae.
QUi talibus se praegravat
Negotiorum molibus,
Quibus sit impar viribus:
Vel qui relictis caelicis
Terrena quaerit commoda,
Opesque temporaneas,
Vanas, caducas, fluxiles,
Bis ille stultus invium
Frangit nuces per sacculum,
Nec delitentem intrinsecus
Attingit ore nucleum.
Aeterna vita nucleus,
Terrena vita est sacculus.
Hunc sacculum convellimus,
Mordemus ore, volvimus,
Noctes diesque mandimus,
Sed nucleum non tangimus.
Sectamur umbram luminis:
Sed lumen ipsum spernimus.
Os dentibus corrodimus:
Carnis medullam temnimus .
Quis non furorem pessimum
Miretur atque insaniam?
Sed et sacratae virgines
Vel omnium potissimum
Hunc pertinent ad ordinem,
Quae castitatem voverant
Deo perennem maximo,
Sed omnibus sunt interim
Scortationis obvii
Libidinisque motibus,
Fortassis iras hostico
Quod tam pudenda virgines
At rideo. Nam saepius
Dignum est patella operculum.
Defleret mores, si viveret, Heraclitus,
Nostraque rideret tempora Democritus.
Quamquam ad ridendum curas et inania mundi
Splenis Democritus non satis unus habet.
Heraclite, oculi non satis ambo tui.
Vix bona perdurant oculi terrestria nictum,
Collata aeternis, quae sine fine, bonis.
Illa indefessis conatibus atque labore
Quaerimus Herculeo: Caelica respuimus.
O mores reprobos! O inertia pectora! gemmis
Quae sibi neglectis stercora foeda legunt.
SEd nec Deum ter optimum
Ter maximumque pessimus
Homuncionum praeterit
Furor, nec absque scommatis
Sinit hunc abire liberum,
Sed vel cavillis obruit,
Vel impetitum morsibus
Conviciatur , corrigit,
Taxat, refutat, increpat:
Hic imbrium vult copiam,
Hic siccitatem postulat:
Huic solis aestus carpitur,
At frigus illi displicet:
Austri ille flatus expetit,
Notum sed ille suspicit,
Et nemo non prudentior
Ipso videri vult Deo,
Quodsi veniret caelitus
Haec cogeretur singula
Nobis magistris discere,
Scholasque nostras visere.
Sed proh nefandam insaniam,
Nefanda proh piacula!
Audere nequam pessimum,
Qui nescit haram verrere,
Vel cochleare effingere,
Deum docere maximum,
Qui nil nisi est prudentia,
Cuius potestas emicat
Per vasta mundi climata;
Quique omnium scit optime,
Quae tempori cuilibet
Par aeris sit qualitas,
Et pro sua sapientia
Recte gubernat omnia.
O stelliferi conditor orbis,
Qui perpetuo nixus solio
Rapido caelum turbine versas,
Legemque pati sidera cogis, etc.
Tu frondifluae frigore brumae
Stringis lucem breviore mora.
Tu cum fervida venerit aestas,
Agiles noctis dividis horas.
Tua vis varium temperat annum,
Ut quas Boreae spiritus aufert,
Revehat mitis Zephyrus, frondes etc.
Nihil antiqua lege solutum
Linquis propriae stationis opus
Omnia certo fine gubernas.
NOn est malum solummodo,
Paulo monente Apostolo,
Nisu cavendum sedulo,
Sed et malorum occasio.
Qui non videri publicus
Vis oenopola, postibus
Hederam revelle pendulam,
Notumque fiet omnibus,
Nullum tuis in aedibus
Venale vinum porrigi.
Qui fur videri non cupis
Facto, nec esto gestibus,
Vagosque non ocellulos
Vin haud vocere adultera?
Adulterae subterfuge
Gestus, et haud libidini
Occasionem suggere.
Tales enim quamplurimae
Quarum licet foedas nates
Senilis aret rugula,
Tamen priorum futiles
Meminere quando criminum,
Novo resultant gaudio,
Et blanda delectatio
Titillat in praecordiis,
Et ad patranda talia
Iuvenculas femellulas
Sermone blando concitant.
Peccata nobis scilicet
Possent caveri plurima,
Si praestituta criminum
Praecideretur ansula.
Principiis obsta: sero medicina paratur,
Cum mala per longas invaluere moras.
VOlucris obscoenissima
Est, omniumque pessima,
Merda solet quae proprium
Contaminare nidulum.
Sic ille nequam est pessimus,
Qui laudis immemor suae,
Suique prorsus nominis
Oblitus, in famam irruit
Iniuriosus propriam.
Nam qui sibi haud pepercerit,
Ut iste parcet alteri?
Sic qui parentes livido
Sugillat ore proprios,
Et qui maligne proprium
Convitiatur principem,
Suamque prodit patriam:
Et qui maritae propriae,
Et quae mariti proprii
Secreta pandit crimina
Sic qui laboris compares,
Parilique iunctos munere
Probris lacessit turpibus,
Horumque naevos publica
Pro contione praedicat:
Nae millies nequissimus
Ille est, homoque pessimus,
Et non minore perditus
Obscoenitate furcifer,
Quam quae volucris proprium
Solet cacare in nidulum.
e(auto\n d' ou)dei\s o(mologei= kakou=rgon.
Se ipsum nullus fatetur esse malum.
NEquam reductos hactenus
Suamque sedem singulis
Pro dignitate debitam
Ascriptitasse me puto:
At nunc eorum in publicum
Confessiones proferam,
Quibus patrata nuntiant
Delicta confessario.
Si crimen, aiunt, forsitan
Quoddam patravi, vel scelus,
Quod vix tamen putaverim,
Culpam remittas, obsecro,
Et absolutum crimine
Reddas piorum coetui.
O confitentem pessimum,
Hominemque perversissimum!
An vero adhuc tecum ambigis,
Num foeda perpetraveris,
Sceleste nequam, crimina?
Quem tanta lerna criminum
Contaminavit turpium,
Et sordidatum pessima
Contagione perdidit.
Iustus dietim septies
Delinquit, at tu furcifer
Quot per diem piacula
Committis atrocissima?
Quae qui notare gestiat,
Notare stellas audeat.
Si confiteri crimina
Vereris, heus cur talia
Ausu patrare saepius
Non erubescis perfido?
Cavere fumum qui cupis,
Flammam cave vel supprime:
Est flamma fumo proxima.
Cum quadam immodicum fundit pars aegra cruorem
Ut medeare malo, vena secanda tibi est.
Sic tibi cum celerem minitantur crimina mortem,
Numinis inque tuum iam cadit ira caput:
Te ferias, tuaque in te ipsum desaeviat ira:
Sic etenim magni concidet ira Dei.
Nam sese excusat, quicumque accusat: inultum
Et sinit hunc, qui se non sinit, esse Deus.
Numen confessis aliquod patet.
QUi daemoni se devovet,
Velut istius peculium,
Si sors sinistra forsitan
Affligat aut aerumnula,
Nebulone quovis nequior
Ille est, et arctis nexibus
Cauda ligatus inferi
Videtur esse Cerberi.
Si paululum infortuniis
Incessitur, mox perditus
Desperat, et turpissimas
Ore evomit blasphemias,
Deumque multis questibus
Iniuriarum postulat,
Quod immerentem talibus
Se prosequatur ictibus,
Cum tam pius sit hactenus,
Vitamque degat optimam.
Quod si preces non ilico
Illius exaudit Deus,
Moramque parvam intericit,
Spe privus omni, pessimo
Longeque crudelissimo
Sese enecat suspendio,
Cultrove fauces dissecat.
Vel in fluentem desilit.
Eiusmodi sicarius
Propriique latro corporis
Indignus est, nebulonibus
Quem conferas prioribus,
Sed illigatus foetidae
Plutonis atri caudulae
Pronoque praeceps impetu
QUem fax nequitiae semel
Viventem reprobo lumine viderit,
Illum non labor Isthmius
Frugi restituet: non equus impiger
Curru magnifico feret
Victorem; neque res publica honoribus
Ornatum variis virum,
Quod nequam tumidas contuderit minas,
Ostendet procerum choro:
Sed, quas MOENUS aquas gurgite proluit,
Vel certe arboreae trabes
Reddent aridulo stipite pensilem.
Nostri CAESARIS inclut
Dignata est bonitas inter amabiles
Vatum ponere me choros:
Et iam dente magis mordeor invido.
Verum Ã´ furcifer improbe,
Vastos qui strepitus turpiter excitas,
Te praedam fore piscium,
Corvorumve, volo, si lubeat magis.
Totum muneris hoc tui est,
Quod monstror digito praetereuntium
Conatus fidicen tui:
Quod scribo, et placeo, si placeo, tuum est.