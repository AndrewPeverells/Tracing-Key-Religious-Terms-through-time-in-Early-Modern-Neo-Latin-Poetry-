Arva Ceres, vineta coli monstravit Iacchus,
Mercurius citharam, Lemnius arma dedit.
Multa alii divum, Medicina inventio nostra est,
Omnibus haec maius gloria nomen habet.
Tela trisulca Iovem, Cererem seges, ebria Bacchum
Vina, deos inter nos medicina locat.
Illi saepe nocent, quas invenere, per artes,
Quam saepe illae adimunt, ars mea reddit opem.
Quas pater invenit, per me dedit omnibus artes,
Creditus hinc vivo corpore numen eram.
Abstulit iratus vitam mihi Iuppiter illam,
Quam reddi toties non tulit arte mea.
Saepe meas sensit vires Argiva iuventus,
Fluminis ad ripas inclute Xanthe tui.
Ex patre me Phoebo fecit fortuna nepotem.
Nec te diva mei
Me quoque qua fratrem Podalirion, arte medentem
Vidit ad Idaeos Graecia tota lares.
Vera loquor, nec me tacuit divinus Homerus,
Curasse artifici vulnera multa manu.
Herbarum vires magnum cognoscere Achillem
Et blanda docui concinuisse lyra.
Debet et ipse suas nobis Epidaurius artes,
Cui sedem Latii Tybridis unda dedit.
Primus ego obscura medicinam nocte sepultam,
Nec mihi cuncta parem viderunt arte medendi
Saecula, quaeque manent, quaeque fuere prius.
Dempseris Hippocratem medicorum primus habebor
Debeo multa illi, debet et ille mihi.
Nam quae nota parum reliquis dedit, omnia feci,
Mille libris claro lucidiora die.
Hippocratem magnum brevis insula, me dedit ingens
Terra Asiae, plus nos scripsimus, ille minus.
Ille elementa dedit, nos inde exstruximus arcem,
Quam servat medici praesul Apollo chori.
Nos lege qui magni cupis aurea scripta Galeni,
Tramite difficili non remorante sequi.
Illius aequarunt immensa volumina vires,
Omnia sed cursu nos breviore damus.
Rhetor eram, sed me locupletem ex paupere fecit,
Curandi ratio corpora more novo.
Exstinctam posito revocavi a funere vitam,
Et fortuna meo nomine victa dolet.
Tabuit illicito Stratonices igne novercae
Antiochus, tacito certus amore mori.
Arte mea iuveni deprehenso gratia patris
Obtulit uxorem, quae modo mater erat.
Primus venarum docui cognoscere motus,
Quemlibet aetatis pro ratione suae.
Nostra fefellisset nec quemquam musica, si non
Plus nimio visum grande fuisset opus.
Fama clarus eram Macedum sub Rege Philippo,
Artis opem fidae cui mea dextra tulit.
Namque oculum dubia percusso forte sagitta,
Absque nota formam luminis adserui.
Tristis Alexandro suspectum littera fecit.
Ne biberet nostra pocula mista manu.
Ebibit ille prius, tum scriptum porrigit ultro,
Tanta me dignum credidit esse fide.
Tempore quo Phariis Antonius ignibus arsit,
Praelatus medica pluribus arte fui.
Debet adhuc nostris rerum natura libellis,
Quod tum tot pauci non potuere mori.
Plus alii penetrabilibus tribuere venenis,
Sordidus ingenio debet alipta meo.
Me prius insolitum vectigal principe factum est
Unde suae medicis conveherentur opes.
Mille ego cum variis relevarem corpora morbis,
Nulla nisi experto cura probata mihi est.
Sed nova, cassa fide, ne res auctore careret,
Fama Agrigentini fecerat Empedoclis.
Cuncta Mathematica fieri ratione probavi,
Inspexique leves semper ephemeridas.
Facta meis opibus patriae monumenta reliqui,
Quae puto Massyliam nunc quoque posse loqui.
Cuncta ego damnavi medicorum scita priorum,
Tam placuit novitas ambitiosa mihi.
Frigida brumali sub sidere balnea feci,
Ars tamen invenit prodigiosa fidem.
Qui legis Iliaci tot milia scripta Galeni ,
Ne mirere meum nomen ubique legi.
Nam mea si veterum potuisset parcere scriptis
Lingua, pepercisset forsan et ista mihi.
Si mihi non nocuit, quod Arabs , quod barbarus essem,
Ne fierem medicae gloria magna rei.
Cur mea barbaries noceat mihi reddita verso,
Ne legar? et patria voce disertus eram.
Clarus eram medicas quaesita laude per artes,
Nec minus eloquii munere clarus eram.
Regia passa nefas coniux mihi nomina fecit,
Quae cuperes Claudi clara fuisse minus.
Posterior nulli veterum ratione medendi,
Omnibus Augusti maior honore fui.
Sunt qui me dicant Musas odisse Maronis ,
Cur igitur falso nomine Musa fui?
Quicquid in arcanis naturae sensibus unquam,
Aut fuit, aut nunc est, aut erit, omne meum est,
Talem se nostro debet medicina labori,
Qualis naturae prodit ab uberibus.
Dictantes medici quandoque et Apollinis artes,
Musas Romano iussimus ore loqui.
Nec minus est nobis per pauca volumina famae,
Quam quos nulla satis bibliotheca capit.
Mista salutiferis celebravi pharmaca Musis
Haec quoque (si nescis) carmina Phoebus amat.
Stulte quid argutis garris non esse poetis.
Ista velut vetita sacra ferenda manu?
Illustrata meo, medicina est carmine, nec vis
Herbarum, quae me fugerit, ulla fuit.
Nec puduit scripsisse olim, nunc paenitet, ex quo
Non habet haec aetas, quae mea scripta legat.
Sacri prima chori Musarum praevia Clio ,
Addo suam rebus temporibusque fidem.
Me chorus Euterpen , quia sum iucunda vocarunt,
Et mea plus aliis fistula dulce canit.
Quod me ceu viridi spatiantem cernis in horto,
Floribus aeternis apta Thalia fui.
Melpomene reliquas supero dulcedine cantus,
Sunt qui me tragicis moribus esse putent.
Terpsichore citharam pulso ducoque choreas,
Hinc me Sirenas progenuisse ferunt.
Quamvis casta Erato castis aspiro poetis,
Aucupor innumeris Polyhymnia cantibus aures,
Aeternumque canunt organa nostra melos.
Uranie caeleste genus caelestia canto,
Esse deos facio, qui mea regna colunt.
Vox bona Calliope Musarum maxima dicor.
Singula sunt aliis, omnia tota mihi.