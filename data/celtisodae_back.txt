Quas Iovis ira ferox metuit contingere lauros
Fulmine, proh nimium mors truculenta rapis.
Attamen, excelsae surgent de stipite frondes,
Dulcius ac solito Celtica musa canet.
Dum nisi corporeos potuisti solvere nexus,
Aeternum vivet carmine partus honos.
Unde ruit sic suavis odor? cur sic olet aer VI.
Mireus? hic numquid laurea silva viret?
Nil video, violis sed quaenam cura puellae
Vos agitat tumulum hunc spargere Castalides?
Hoc Phoebus iussit nos custodire sepulcrum, MV.
Et cineres roseo saepe rigare mero.
Ipse lyram posuit, cunctas huc congerit herbas,
Ut croceum spirent haec sacra busta nemus.
Substravit laurum capiti, contexuit omne VI.
Hoc chorus lauro, si modo chorus adest.
Chorus abit, sed odor manet hic, puto laureus olim
Surget ager, floret urna beata nimis.
Flet terris vates, maeret studiosa iuventus,
Sublatum Celtem rhetora et historicum.
At pia turba poli laetatur (credite) quare?
Quod retinent superi quem voluere virum.
Hic reliquum Celtis tegitur, nam cetera servant
Caelum animam, famam pectora docta virum.