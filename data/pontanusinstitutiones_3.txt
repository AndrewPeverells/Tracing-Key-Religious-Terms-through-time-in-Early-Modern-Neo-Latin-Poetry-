Aeneas haec de Danais victoribus arma.
Mantua me genuit: Calabri rapuere: tenet nunc
Parthenope : cecini pascua, rura, duces.
Saecula Carpophorum , Caesar , si prisca tulissent,
Iam nullum in monstris orbe fuisset opus.
Non Marathon taurum Nemee frondosa leonem,
Arcas Maenalium non timuisset aprum.
Haec armata manus Hydrae mors una fuisset,
Hinc percussa foret tota Chimera semel.
Ignipedes posset sine Colchide vincere tauros,
soluere et Hesionem solus, et Andromeden .
Herculeae laudis numeretur gloria, plus est
Bis denas pariter perdomuisse feras.
Tanta tibi est recti reverentia, Caesar , et aequi,
Quanta Numae fuerat, sed Numa pauper erat.
Ardua res haec est, opibus non tradere mores,
Et cum tot Croesos viceris, esse Numam , etc .
Spectat Alexandri picta ut certamina Caesar :
Ast ego nondum aliquid gessi, ait, illacrimans.
Quid si et Alexander spectasset Caesaris acta?
Dixisset: Persas vincere pigritia est.
Hectoris et Troiae fuit exitus unus, et ipsi
Dardanidum soboli mox dedit illa manus,
Pella et Alexandri fato comes. Hinc decus aio
Esse viros patriae, non patriam esse viris.
Quinti si tibi vis oculos debere Catullum ,
Aut aliud, si quid charius est oculis:
Eripere ei noli multo quod charius illi
Est oculis, si quid charius est oculis.
Aethereas aquila puerum portante per auras, etc .
Rictibus his tauros non eripuere magistri,
Per quos praeda fugax itque reditque lepus.
Quodque magis mirum, velocior exit ab hoste,
Nec nihil a tanta nobilitate refert.
Tutior in sola non est cum currit arena:
Nec caveae tanta conditur ille fide.
Si vitare canum morsus, lepus improbe, quaeris,
Odi et amo, quare id faciam, fortasse requiris,
Nescio, sed fieri sentio. et excrucior.
Insequeris, fugio, fugis, insequor, haec mihi mens est:
Velle tuum nolo, Dindyme , nolle volo.
Difficilis, facilis, iucundus, acerbus es idem,
Non possum tecum vivere, nec sine te.
Thrax puer astricto glacie dum ludit in Hebro ,
Frigore concretas pondere rupit aquas.
Dumque imae partes rapido traherentur ab amne,
Abscidit heu tenerum lubrica testa caput.
Orba quod inuentum mater dum conderet urna
Hoc peperi flammis, cetera, dixit, aquis.
Mater Lacaena conspicata filium
Relicta inermem parmula.
Progressa contra traicit ferro latus,
Super necatum his increpans:
Abi hinc, morere, non digna me proles, abi
Mentite patriam, et genus.
Marrucine Asini manu sinistra
Non belle uteris in ioco atque vino.
Tollis lintea negligentiorum.
Hoc salsum esse putas? fugit te inepte.
Quamuis sordida res et invenusta est.
Non credis mihi? crede Pollioni
Fratri, qui tua furta vel talento
Mutari velit: est enim leporum,
Disertus pater ac facetiarum.
Quare aut hendecasyllabos trecentos
Exspecta, aut mihi linteum remitte:
Quod me non movet aestimatione,
Verum est mnemosynon mei sodalis.
Nam sudaria setaba ex Iberis
Miserunt mihi muneri Fabullus
Et Verannius . Haec amem necesse est,
Ut Veranniolum meum, et Fabullum .
Aspicis hunc uno contentum lumine, cuius
Lippa sub attrita fronte lacuna patet?
Ne contemne caput, nihil est furacius illo,
Non fuit Autolyci tam piceata manus.
Hunc tu convivam cautus vitare memento,
Tunc furit atque oculo Luscus utroque videt.
Pocula solliciti perdunt, ligulasque ministri,
Et latet in tepido plurima mappa sinu.
Lapsa. nec accubitu subducere pallia nescit,
Et tectus laenis saepe duabus abit.
Nec dormitantem vernam fraudare lucerna
Erubuit fallax, ardeat illa licet.
Si nihil inuasit puerum, tunc arte dolosa
Circuit, et soleas surripit ipse suas.
Quis hoc potest videre, quis potest pati
Nisi impudicus, et vorax, et aleo? etc .
O mihi post nullos Iuli memorande sodales,
Si quid longa fides, canaque iura valent.
Bis iam paene tibi consul trigesimus instat,
Et numerat paucos vix tua vita dies.
Non bene distuleris, videas quod posse negari,
Et solum hoc ducas, quod fuit, esse tuum.
Exspectant curaeque catenatique labores,
Gaudia non remanent, sed fugitiva volant.
Haec utraque manu complexuque assere toto,
Saepe fluunt imo sic quoque lapsa sinu.
Non est crede mihi sapientis dicere, vivam:
Sera nimis vita est crastina, vive hodie.
Quid noctes miser eiulans, diesque
Nil convicia profutura fundis?
Irato Lachesin lacessis ore,
Quod natam illa tibi abstulit quadrimam,
Argutam, docilem, venustulamque,
Et quam praesidium subinde firmum
Sperabas senio tuo futuram.
An hoc laedere? an hoc vocas nocere,
Pro terris Mariae dedisse caelum?
Quin gaudes potius, Beralde , cum, quam
Mortalem genuisse credidisti,
Hanc factam videas repente divam?
Disertissime Romuli nepotum
Quot sunt quotque fuere Marce Tulli ,
Quotque post aliis erunt in annis,
Gratias tibi maximas Catullus
Agit pessimus omnium poeta,
Tanto pessimus omnium poeta,
Quanto tu optimus omnium patronus.
Si quis erit raros inter numerandus amicos
Quales prisca fides famaque novit avos:
Si quis Cecropiae madidus Latiaeque Minervae
Artibus, et vera simplicitate bonus:
Si quis erit recti custos, imitator honesti,
Et nihil arcano qui roget ore deos:
Si quis erit magnae subnixus robore mentis,
Dispeream si non hic Decianus erit.
Issa est passere nequior Catulli ,
Issa est purior osculo columbae.
Issa est blandior omnibus puellis,
Issa est clarior Indicis lapillis,
Issa est deliciae catella Publi .
Hanc tu si queritur loqui putabis.
Sentit tristitiamque gaudiumque.
Collo nixa cubat, capitque somnos,
Ut suspiria nulla sentiantur.
Et desiderio coacta ventris,
Gutta pallia non fefellit ulla:
Sed blando pede suscitat, toroque
Deponi monet, et rogat levari.
Castae tantus inest pudor catellae.
Ignorat Venerem , nec invenimus
Dignum tam tenera virum puella.
Hanc ne lux rapiat suprema totam,
Pictam Publius exprimit tabella,
Issam denique pone cum tabella,
Aut utramque putabis esse veram,
Aut utramque putabis esse pictam:
Sus, iuvenis, serpens casum venere sub unum,
Sus iacet ex ictu, pede serpens, ille veneno.
Pastor, arator, eques, pavi, colui, superavi
Capras, rus, hostes, fronde, ligone, manu.
Historicus, vates, rhetor, celebrat, canit, implet.
Gesta, ignes, aures, ore, lyra eloquio.
Pro seruis dominus moritur, pro sontibus insons,
Pro aegroto medicus, pro grege pastor obit,
Pro populo rex mactatur, pro milite ductor,
Proque opere ipse opifex, proque homine ipse Deus .
Quid seruus, quid sons, aegrotus, grex, populusque
Quid miles, quid opus, quidve homo solvet? amet.
Cuius opus? Phidiae , qui signum Pallados , eius,
Quique Iovem fecit, tertia palma ego sum.
Sum Dea, quae rara, et paucis occasio nota.
Quid rotulae insistis? stare loco nequeo.
Quid talaria habes? volucris sum, Mercurius quae
Fortunare solet, tardo ego, cum volui.
Crine tegis faciem. Cognosci nolo. Sed heus tu,
Occipiti caluo es. Ne tenear fugiens.
Quae tibi iuncta comes? dicat tibi. dic rogo quae sis.
Sum dea cui nomen, nec Cicero ipse dedit.
Sum Dea quae facti, non factique exigo poenas:
Nempe ut poenitet, sic Metanoea vocor.
Tu modo dic quid agat tecum. Si quando volavi,
Haec manet: hanc retinent, quos ego praeterii.
Tu quoque dum rogitas, dum percunctando moraris,
Elapsam dices me tibi de manibus.
Quae dea? Iustitia. Quid toruo lumine? flecti
Nescia sum et lachrymis, et pretio, et precibus.
Quod genus? a superis. Ex quo genitore? Modo. Ecqua
Matre? Fide. Nutrix quae tua? Pauperies.
Quis gremio infantemfovit? Prudentia. Quonam
Freta duce agnoscis crimina? Iudicio.
Cur gladium tua dextra gerit? cur laeva bilancem?
Ponderat haec causas, percutit ille reos.
Quid rari assistunt? Quod copia rara bonorum est.
Quae comes assidua est? Candida simplicitas.
Aurium aperta tibi cur altera, et altera clausae est?
Haec surda iniustis, panditur illa bonis.
Paupere cur semper cultu? iustissimus esse
Qui cupit, exiguas semper habebit opes.
En quid agam? rursusne procos irrisa priores
Experiar?
Haec Bethlehemitae pastoris verba referre
Audita est Echo, quae iuga montis habet.
Quis natus? dixit, natus. patrisne Iudaei?
Illa, Dei. verusne est homo? dixit, homo.
Atque hic idem, nonne Deus remanet? manet. estne
Ut pater omnipotens? rettulit illa, patens.
Hunc quid de caelis duxit? lis duxit. at istam
Dic utrum vincet? vincet, et ipsa refert.
Litis erat radix longaeva? Eva , an mala? mala.
Anne gula hoc potuit? illa refert, potuit.
An puer hic fiet magnus? quae reddidit, agnus.
Ipse ait hoc? ait hoc. Curita clamat? amat.
Is maius nostro numquid dare possit amori?
Reddidit illa nihil, quam gemebunda mori.
Hoc faciet? faciet. moriens? oriens. Deus ille?
Haec, ille. est forsan causa tua? ausa tua.
Diligere hunc ergo par est super omnia Christum .
Istum. nonne Deum? Dixit, eum, et tacuit.
Quam lepide
Endo pavimento, atque emblemate vermiculato?
Furi, villula vestra non ad Austri
Flatus opposita est, nec ad Favoni,
Nec saevi Boreae, aut Apheliotae.
Verum ad millia quindecim ducenta.
O ventum horribilem atque pestilentem.
Quod fronte Selium nubila vides Rufe,
Quod ambulator porticum terit seram,
Lugubre quiddam quod tacet piger vultus,
Quod paene terram tangit indecens nasus,
Et dextra pectus pulsat, et comam vellit:
Non ille amici fata luget, avi fratris.
Uterque natus vivit, et precor vivat:
Salua est uxorque sarcinaeque, servique,
Nihil colonus villicusque decoxit:
Maeroris igitur causa quae est? domi cenat.
Dic Musa quid agat Canius meus Rufus, etc .
Pauper videri Cinna vult, et est pauper,
Iam ver egelidos refert tepores,
Iam caeli furor aequinoctialis
Iucundis Zephyri silescit auris.
Linquantur Phrygii Catulle campi,
Niceaeque ager uber aestuosae,
Nunc o caeruleo creatae ponto,
Quae sanctum Idalium , Uriosque apertos,
Quid benefacta iuvant, quid vos seruasse Quirites,
Et Capitolini templa superba Iovis ?
En iaculis summa pendens ex arbore, vestris,
Postmodo victori praeda futura, petor.
Ergo non aliam tanta feritate decebat,
Quam vestri altricem sanguinis esse lupam.
Poetae tenero meo sodali
Velim Caecilio papyre dicas, etc .
Adeste hendecasyllabi quot estis
Omnes, undique quotquot estis omnes, etc .
Minister veluti puer Falerni
Ingere mi calices amariores,
Ut lex Posthumiae iubet magistrae,
At vos, quo lubet, hinc abite lymphae,
Vini pernicies, et ad severos
Migrate, hic merus est Thyonianus.
Quid est Catulle , quod moraris emori?
Sella in curuli Struma Nonius sedet:
Per consulatum peierat Vatinius .
Quid est Catulle , quod moraris emori?
O factum male, o miselle passer, etc .
O quantum est hominum beatiorum
Quid me laetius est, beatiusue?
O ventum horribilem atque pestilentem.
O saeculum insipiens, et infacetum.
O Colonia, quem cupis ponte ludere longo.
O qui flosculus es Iuventiorum.
O furum optime balneariorum.
O funde noster, seu Sabine, seu Tiburs .
O rem ridiculam, Cato, et iocosam.
Multas per gentes, et multa per aequora vectus, etc .
Infelix Dido, nulli bene nupta marito,
Hoc pereunte fugis, hoc fugiente peris.
ablatus mihi Crispus est amici,
Pro quo si pretium dari liceret,
Nostros dividerem libenter annos:
Nunc pars optima me mei reliquit
Crispus, praesidium meum, voluptas,
Pectus, deliciae: nihil sine illo,
Laetum mens mea iam putabit esse.
Consumptus male debilisque vivam:
Plus quam dimidium mei recessit.
Hic est ille, suis nimium qui credidit undis
Narcissus vero dignus amore puer.
Cernis ab irriguo repetentem gramine ripam,
Ut per quas periit crescere possit aquas.
Dum peteret Regem decepta satellite dextra;
Iniecit sacris se peritura focis.
Sed tam saeva pius miracula non tulit hostis,
Et raptum flammis iussit abire virum.
Urere quam potuit contempto Mutius igne,
Hanc spectare manum Porsena non potuit.
Maior deceptae fama est, et gloria dextrae,
Si non errasset, fecerat illa minus
Amissum non flet cum sola est Gellia patrem:
Si quis adest, iussae prosiliunt lacrimae.
Non luget quisquis laudari Gellia quaerit:
Ille dolet vere, qui sine teste dolet.
Nosses iocosae dulce cum sacrum Florae,
Festosque lusus, et licentiam vulgi,
Cui in theatrum Cato severe venisti?
An ideo tantum veneras ut exires?
Coniugis audisset fatum cum Porcia Bruti,
Et subtracta sibi quaereret arma dolor:
Nondum scitis, ait, mortem non posse negari?
Credideram satis hoc vos docuisse patrem.
Dixit, et ardentes avido bibit ore favillas,
I nunc, et ferrum turba molesta nega.
Petit Gemellus nuptias Maronillae ,
Et cupit, et instat, et precatur, et donat.
Adeone pulchra est? immo foedius nil est.
Quid ergo in illa appetitur, et placet? tussit.
Quam pia cura Deum? prodest crudelior uxor,
Et cum fata volunt, bina venena iuvant.
Flentibus Heliadum ramis dum vipera serpit,
Fluxit in obstantem succina gemma feram.
Quae dum miratur pingui se rore teneri,
Concreto riguit victa repente gelu.
Ne tibi regali placeas Cleopatra sepulchro,
Vipera si tumulo nobiliore iacet.
Spargite humum foliis, inducite fontibus umbras
Pastores, mandat fieri sibi talia Daphnis.
Et tumulum facite, et tumulo superaddite carmen,
Daphnis ego in syluis hinc usque ad sidera notus,
Formosi pecoris custos, formosior ipse.
Nate patris dolor, et fessae miserande senectae
Rapta quies:
Non ulli pastos illis egere diebus
Frigida, Daphni , boves ad flumina: nulla neque amnem
Libavit quadrupes, nec graminis attigit herbam.
Postquam te fata tulerunt,
Ipsa Pales agros, atque ipse reliquit Apollo .
Grandia saepe quibus mandavimus hordea sulcis,
Infelix lolium, et steriles dominantur avenae.
Europae domuit tollentes cornua Reges
Carolus , atque Asiae terror et horror erat.
Et pedibus Libyam calcavit victor, et illi
Innumeras victus praebuit Indus opes.
Deinde sibi fraenum iniecit, fratrique regendum
Imperium, et nato cetera regna dedit.
Atque ait, e nobis et honores temnere, et unum hoc
Discite mortales, puluis et umbra sumus.
Hic situs, unei quoi plurimae consentiunt
Gente, fuisse virom populi primariom.
Defensor patriae iuvenum fortissimus Hector ,
Qui murus miseris civibus alter erat,
Occubuit telo violenti victus Achillis ,
Occubuere simul spesque salusque Phrygum .
Hunc ferus AEacides circum sua moenia traxit,
Quae iuvenis manibus texerat ante suis.
Heu quantos Priamo lux attulit illa dolores,
Quos fletus Hecubae , quos dedit Andromachae .
Sed raptum pater infelix auroque repensum
Condidit, et maerens hac tumulavit humo.
Peleides ego sum, Thetidis notissima proles,
Cui virtus clarum nomen habere dedit.
Qui stravi toties armis victricibus hostes,
Inque fugam solus millia multa dedi.
Hectore sub magno summa est mihi gloria caeso,
Qui saepe Argolicas debilitavit opes.
Ille Menoetiadae subiit me vindice poenas:
Pergama tunc ferro procubuere meo.
Laudibus immensis victor supra astra ferebar,
Hostilem pressi fraude peremptus humum.
Dic hospes Spartae : nos te hic vidisse iacentes,
Dum sanctis patriae legibus obsequimur.
Maxima si virtus est fortiter occubuisse,
Fortuna hoc nobis contulit ante alios.
Nam asserere afflictam properantes Hellada , cuncti
AEterno utentes sternimur elogio.
Duceret extincto cum mors Laurente triumphum,
Laetaque pullatis inveheretur equis,
Respicit in sano ferientem pollice chordas
Viscera singultu concutiente virum.
Mirata est tenuitque iugum, furit ipse, pioque
Laurentem cunctos flagitat ore Deos.
Miscebat precibus lacrymas, lacrymisque dolorem.
Verba ministrabat liberiora dolor.
Risit, et antiquae non immemor illa querelae
Orphei , tartareae cum patuere viae.
Hic etiam infernas tentat rescindere leges,
Fertque suas, dixit, in mea iura manus?
Protinus et flentem percussit dira poetam,
Rupit et in medio pectora docta sono.
Heu sic tu raptus, sic te mala fata tulerunt
Arbiter Ausoniae Politiane lyrae.
Te ripa natum Eridani Permessus alebat,
Fecerat et vatem Marsque Venusque suum.
Iniecere manus iuveni, et fatalia duris
Stamina pollicibus persecuere Deae.
Uxor honorata manes dum conderet urna,
Talia cum multis dicta dedit lacrymis.
Non potui tecum dulcem consumere vitam,
At iam adero amplexans te cinerem ipsa cinis.
Sperabas tibi docta novum Verona Catullum :
Experta es duros bis viduata deos.
Nulla animum posthac res erigat, optima quando
Prima rapit celeri Parca inimica manu.
Quae tamen ut vidit morientis frigida Cottae
Ora, suum fassa est crimen, et erubuit.
Dum medica Montane doces ope vincere fata,
Et Lachesi inuita vivere posse diu,
Letheo indignans pressit te Parce sopore,
Et secuit vitae grandia fila tuae.
Sic animas et tu, Asclepi, dum subtrahis orco,
Te quoque saevorum perdidit ira Deum.
Marmora parua quidem, sed non cessura, viator,
Mausoli saxis Pyramidumque leges.
Bis mea Romano spectata est vita Tarento ,
Et nihil extremos perdidit ante rogos.
Quinque dedit pueros, totidem mihi Iuno puellas,
Clauserunt omnes lumina nostra manus.
Contigit et thalami mihi gloria rara, fuitque
Una pudicitiae copula nota meae.
Apollonia quae vocitabar,
Lapide hoc inclusa quiesco,
Ipso mihi flore iuventae
Ruperunt fila sorores:
Annos post decem, et octo,
vetuerunt visere lumen.
Unum sortita maritum,
Seruavi casta pudorem.
Mater misera hoc monumentum,
Extrusit Olympias amens.
Haec sunt: bene vive viator.
Hospes, quod deicio paullum est, asta, ac pellege.
Heic est sepulchrum, hau, pulchrum pulchrai feminae.
Nomen parentes nominarunt Claudiam .
Suom maritum corde dilexit sono.
Gnatos duos creavit: horunc alterum
Sermone lepido, tum autem incessu commodo,
Domum seruavit, lanam fecit, vixit: abei .
Viginti atque novem genetrici Callicrateae
Nullius sexus mors mihi visa fuit.
Sed centum et quinque explevi bene messibus annos,
Etsi me assiduo confectum cura dolore
Sevocat a doctis, Ortale , virginibus,
Nec potis est dulces Musarum expromere fetus
Mens animi, tantis fluctuat ipsa malis.
Namque mei nuper lethaeo gurgite fratris
Pallidulum manans alluit unda pedem.
Troia Rhoetaeo quem subter littore tellus
Ereptum nostris obterit ex oculis.
Alloquar? audierone unquam tua verba loquentem?
Numquam ego te. vita, frater amabilior
Aspiciam posthac? at certe semper amabo,
Semper maesta tua carmine morte canam.
Qualia sub densis ramorum concinit umbris
Daulias absumpti fata gemens Ityli , etc .
Sed tibi ne mea sint ignota incommoda Malli,
Neu me odisse putes hospitis officium,
Accipe queis merser fortunae fluctibus ipse,
Ne amplius a misero dona beata petas.
Tempore quo primum vestis mihi tradita pura est,
Iucundum cum aetas florida ver ageret,
Multa satis lusi: non est Dea nescia nostri,
Quae dulcem curis miscet amaritiem.
Sed totum hoc studium luctu fraterna mihi mors
Abstulit, o misero frater adempte mihi.
Tu mea tu moriens fregisti commoda frater,
Tecum una tota est nostra sepulta domus.
Omnia tecum una perierunt gaudia nostra,
Quae tuus in vita dulcis alebat amor.
Cuius ego interitu tota de mente fugavi
Haec studia, atque omnes delicias animi.
Troia , nefas, commune sepulchrum Europae Asiaeque,
Troia virum et virtutum omnia acerba cinis.
Quae nempe et nostro lethum miserabile fratri
Attulit: heu misero frater adempte mihi.
Heu misero fratri iucundum lumen ademptum,
Tecum una nostra est tota sepulta domus.
Omnia tecum una perierunt gaudia nostra,
Quae tuus in vita dulcis alebat amor.
Quem nunc tam longe non inter nota sepulchra,
Nec prope cognatum compositum cineres,
Sed Troia obscena, Troia infelice sepultum
Detinet a nostro terra aliena solo.
Multas pergentes, et multa per aequora vectus,
Advenio has miseras frater ad inferias,
Ut te postremo donarem munere amoris,
Et mutum nequiquam alloquerer cinerem.
Quandoquidem fortuna mihi tete abstulit ipsum.
Heu misero indigne frater adempte mihi.
Nunc tamen interea prisco quae more parentum
Tradita sunt tristes munera ad exequias,
Accipe fraterno multum manantia fletu,
Atque in perpetuum frater ave atque vale.
Nate patris matrisque amor, et suprema voluptas,
Accipe quae nobis te dare par fuerat.
Busta eheu tristesque notas damus: inuida quando
Mors immaturo fuere te rapuit.
O multum dilecte puer, quae dura parenti
Fortuna invidit te superesse tuo?
Quam producebam laetus te sospite vitam:
Erepto peior morte relicta mihi est.
Non lachrymis indigne meis, nec honore sepulchri
Rapte mihi ante diem dulcis alumne iaces.
Intra bis denos te ostendit et abstulit annos
Parca ferox, votis insidiata meis.
Nec potuit probitas, nec amoeni gratia vultus
Flectere, non aetas, nec pia turba Deam.
Spes hominum stolidas, tumulavi maestus ephebum,
Qui me debuerat laetus humasse senem.
Purpureus veluti cum flos succisus aratro
Languescit moriens, Lassove papavera collo
Demisere caput, pluvia cum forte gravantur.
Nil me sollicitum, post quintam barbara messem
Mors puerum e vivis Callimachum rapuit:
Tu cave me plores: pauco qui tempore vixi,
Pauca etiam vidi sustinuique mala.
Libertus Melioris ille notus
Tota qui cecidit dolente Roma ,
Cari deliciae breves patroni,
Sub hoc marmore Glaucias humatus
Iuncto Flaminiae iacet sepulchro.
Castus moribus, integer pudore,
Velox ingenio, decore felix,
Bis senis modo messibus peractis
Vix unum puer applicabat annum,
Ni fles talia, nil fleas Viator.
Me longe effigie venustiorem
Narcissi, vel Apollinis comati,
Parearum Lachesis nimis severa
Isti Quinterium dedit sepulchro.
Cur non flosculus exeam requiris,
Cum tantum fuerim puer decorus?
Tellus est nimis arida, o viator
Nostri facta perustione amoris:
Sed si lacrymulis tuis madescet,
Forsan flos novus ibit e sepulchro.
Blandidulus, nitidus, pulcher, dulcissimus infans,
Deliciae matris, deliciaeque patris,
Hic situs est teneris raptus Lucillius annis,
Ut rosa quae subitis imbribus icta cadit.
Iulius hic iaceo, primae quem flore iuventae
Decerpsit, rapida mors inimica manu.
Si spectes annos, iuvenem me fata tulerunt:
Si ingenium, dices me periisse senem.
Ablatus mihi Crispus est, amici:
Pro quo si pretium dari liceret,
Nostros dividerem libenter annos.
Nunc pars optima me mei reliquit
Crispus praesidium meum, voluptas,
Pectus, deliciae: nihil sine illo
Laetum mens mea iam putavit esse.
Consumptus male, debilisque vivam,
Plusquam dimidium mei recessit.
Tres habuit furias quondam, sed Vesbia manes
Ut petiit, furias quatuor orcus habet.
Praebuit Aeneas et causam mortis, et ensem,
Ipsa sua Dido concidit usa manu.
Exul Hypermnestra pretium pietatis iniquum,
Quam fratri mortem depulit, ipsa tulit.
Hic me Caietam notae pietatis alumnus
Ereptam Argolico quo debuit, igne cremavit.
o mihi tum quam molliter ossa quiescent.
Et bene discedens dicet placideque quiescas,
Terraque securae sit super ossa levis.
Sit tibi terra levis mulier dignissima vita.
Ut mihi non Ullo pondere terra foret.
Et patris Anchisae molliter ossa cubent.
Ossa quieta precor tuta requiescere in urna
Et sit humus cineri non onerosa piae.
Mollia nec rigidus cespes tegat ossa, nec illi
Terra gravis fueris, non fuit illa tibi.