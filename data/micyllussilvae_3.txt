FORtunamque viae quaeris, tempusque Philippe ,
Qualibus et ventis nostra sit usa ratis.
Non ego sum tanti, nec tali dignus honore,
Ut referat nugas Pieris ulla meas.
Nec mihi tam demens innata superbia, nolit
Quae mea perpetua nomina nocte premi.
Attamen ista viris soluenda est gratia doctis,
Qui pars incepti magna fuere mei.
Nec merito quisquam fraudari nomine debet,
Si qua venit meritis gloria, digna venit.
Ipse pater stolidi Phaeacum prandia regis
Hortorumque leves laudat, Homerus , opes.
Et nos si doctos versu celebremus amicos,
Inveniat nullam nostra Thalia fidem?
Quare, age, principium nostri, finemque laboris
Accipe, ut arbitrio stent mea facta tuo.
Abs te cum gelidum digressi liquimus Albim ,
Et pars inceptae quanta peracta viae est.
Mutavit liquidas serus illico Iuppiter auras,
Et caelum fuscis nubibus omne tegit.
Structa solo, tenuis stant urbis tecta, palustri,
Parua quidem, vestris sed tamen apta iocis.
Quo se ferre solet studiis defessa iuventus,
Si qua cupit curas exonerare graves.
Aut cum, qui patrios repetit, deducitur agros,
Quo capiat primae signa secunda viae.
Ceu quoque tunc nostros comitata est sedula gressus
Illa cohors veteris testis amicitiae.
Ulterius silva est, cui vulgo nomen Ericae,
Saxonas a Myso dividit illa solo.
Huc simul ac ventum est, nos ingens obruit imber
Aduerso madidi pulsus ab orbe Noti.
Fit sonitus syluis, crepitantque cadentibus undis:
Et gravibus tellus ima fathiscit aquis.
Nec modus apparet, sed nubila plura liquescunt,
Inque magis caelum soluitur inque magis.
Aeolus insanos antris emiserat Austros,
Hi causam pluviae materiamque dabant.
Nusquam diverti, nusquam fugisse licebat,
Quacumque aspiceres ventus et imber erant.
Ipse etiam saltus decussas duplicat undas,
Et Iovis exhausti suscipit ille vicem.
Dixisses iterum periturum fluctibus orbem,
Tempora sic, credo, Deucalionis erant.
Nos humiles animae pluviaque geluque rigentes
Nequicquam obiicimus facta maligna Iovi.
Ac patimur tota contraria sidera luce,
Donec anhelantes sol religavit equos.
Sub noctem hospitio madidos Dybena recepit,
Haud equidem lauto, sed tamen hospitio.
Hic primum variis coepi maeroribus angi,
Hei mihi, qualis in hoc pectore torpor erat.
Cum tristes abitus repeto, sociosque relictos,
Quodque mea vita, te, cariturus eram.
Ac veluti tenero maeret spoliata iuvenco
Quae iacet in ripis bucula Rhene tuis.
Nec, quamuis sera, curat decedere nocte,
Pabula nec carpit, nec levat ore sitim.
Sic mihi tunc gravido neque pocula sumpta dolore.
Nec sumptus potuit corda levare cibus.
Sed tacitus sedeo, tacitus mea fata revoluo,
Quae rebus veniunt semper acerba meis.
Crebraque per varios duco suspiria luctus,
Imaque pertingens occupat ossa dolor.
Donec languentes agitanti pectore curas
Humidus oppressit lumina fessa sopor.
Hoc mihi prima dies exacta est omine, cuius
Altera pars imbres, altera maeror erat.
Postera iungebat roseos aurora iugales,
Cumque nova rutilat purior aura die.
Surgimus, et posito properamus coepta sopore
Atque alacres facimus lata per arua viam.
Retro abeunt silvae, retro Dybena, fugitque
Consueta immensis crescere Mulda vadis.
Opposita campi cernuntur parte iacentes,
Atque arces circum, nobiliumque domus.
Iam medium Phoebus cursu tendebat ad axem,
Cursus cum noster pene peractus erat.
Ecce procul celsas ostendit Lipsia turres,
Structaque solerti moenia lata manu.
Hanc ego quo propius vidi, propiusque subivi,
Obstupui miris hoc magis ipse modis.
Hinc auro late fulgebant omnia fuluo,
Illinc tangebant culmina summa polos.
Limina spirabant tanquam de marmore ducta
Sive Cyarste tuo, Taenare sive tuo.
Pictaque priscorum referebant atria lusus
Antiopae Satyros, et Ganymedis aves.
Raptamque Inachidem , mentitumque Amphitryona.
Muneraque angustum fusa per impluvium.
Et quaecumque solent oculos retinere stupentes.
Pingebant altas ludicra mille domos.
Ventum erat in mediam qua semita panditur urbem.
Qua cingunt latum regia tecta forum.
Hic vero omni iugas spectasses ordine merces,
Quas vel habet Ganges, quas vel Iberus habet.
Forte dies aderant, quibus undique multa quotannis
Confluit, et varias turba reportat opes.
Ordinibus stabant constructa mapalia septem,
Quam patet ad fines area longa suos.
Hac prostant fusco conchylia capta Canopo ,
Parte alia Tyriae, Puniceaeque togae.
Hac piper et molli spirantia Cynnama ligno,
Vectaque per longum tura Sabaea fretum.
Hac casia, et frutices Arabum, et Cinyrheia myrrha,
Solaque Iudaeo balsama nata solo.
Memnoniaeque grues, et prisci Sylphia Batti,
Monstraque sub stagnis aedita Niliacis.
Quo non aggreditur, quid non amor audet habendi?
Quidue intentatum dira cupido sinit?
Perfodimus terras, manes penetramus ad imos,
Pene etiam Stygiis bella movemus aquis.
Non nos undosi movet inclementia Ponti,
Nullaque Symplegas, nullaque Scylla tenet.
Non iras Boreae, saevumque timescimus Austrum,
Insani ferimur qua via cumque patet.
Quinetiam, nisi fata negent, nec sidera tuta,
Tutaque nec coniunx regia Iuno foret.
Omnia tentamus, contendimus ultima quaeque,
Tanta fames caecos, tanta cupido trahit.
At non Saturni fiebant talia saeclo,
Haec mala creverunt cum Iovis imperio.
Ille etiam morbos genuit, tristemque senectam,
Et longas hyemes, horrificumque gelu.
Ille truces gladios reperit, tormentaque dira,
Commisitque avidas primus ad arma manus.
Ille securigeros invenit primus honores,
Et latas clavos, patriciasque togas.
Idem divitias ima tellure refossas,
Causam bellorum materiamque dedit.
Sed nos dum positis spectamus singula curis,
Defunctus cursu claudit Apollo diem.
Flectimus hinc gressus, et ad hospita tecta redimus,
Solvitur hic dulci nox animusque mero.
Proxima lux iterum roseo processerat ortu,
Aureus immensum sol relegebat iter.
At non noster equus, non debita plaustra reguntur.
Nec facimus coeptae munera coepta viae.
Vecturae siquidem dum spes deludit hiantes,
Lipsia tres totos nos tenet una dies.
Quamquam ea tum cursus pulchre est iactura resarta,
Et rediit magno foenore parva mora.
Nam post Octobres quae lux erat altera Nonas.
Quartaque quam vestri liquimus arua soli.
Hac nos accepit lautis epulisque, iocisque,
Huguicus priscis clarus imaginibus.
Ille tibi studiis per multos cognitus annos,
Et quondam vestrae pars quota amicitiae.
Hic tibi quid memoren luxus, et splendida regna?
Orenia mundicies, omnia cultus erat.
Sublimi stabat quoddam conclave recessu,
Qua domus obiectas aspicit alta vias.
Hic postquam decimam properans sol fecerat umbram,
Axeque sub medio iam peragebat iter,
Conveniunt, quotquot seruarat Lipsia doctos,
Quisquis ut a veteri clade superstes erat.
Hic aderat proles clarissima Carolovici:
Fata sinant, gentis fama futura suae.
Hic alii quorum non sunt mihi nomina nota,
Sed dicta et mores tunc placuere boni.
Quos inter medius tanquam formosus Apollo
Ducebas doctum Comitiane chorum.
Iamque salutatos exceperat hospes amicos,
Collocat et pictis ordine quenque toris.
Depromunt famuli, sculptis splendentia gemmis,
Atque implent veteris pocula magna meri.
Expediunt alii Cererem, repetitaque longo
Ponitur omniugis ordine mensa cibis.
Hic primum Aesopi patinas agnoscere coepi,
Et quales petulans dux Cleopatra dedit.
Credere si libeat, vel si componere dignum est,
Aesopi mensis non minor ista fuit.
Sic epulis lectis, vario sic omnia cultu
Splendebant, luxus regius omnis erat.
Ut citius, cunctas quam possim dicere formas,
Deficiant nostros verba diesque modos.
Sedimus, et fixo mirantibus omnia vultu,
E multis, dubium, quid peteremus erat.
Ipse ego nec mensae tendebam brachia, nec me
Carpentem quisquam vina, dapesue videt.
Sed mihi nescio quo rapit admiratio mentem,
Quae mihi pro nostro nomine saepe venit.
Donec ab extrema quidam mihi parte coortus.
Hospes an ille fuit nescio, credo fuit.
Immensum tollens gemmis auroque revinctum,
Salue ait, et pleno praebibit ore, scyphum.
Sive quod is nostrum perspexerat ante pudore
Seu quia tum praesens forte subibat opus.
Ille etiam dictis ibi nos hortatur amicis,
Atque hilares animo praecipit esse bono.
Et iubet a reliquis alienos ducere curis
Tempora, et admoto corda levare mero.
Sic invitati placidis sermonibus illam
Lipsiacas lucem degimus inter opes.
Quae simul atque abiit, positisque aurora tenebris
Altera purpureas sustulit orta comas:
Heu male frustrati, dum nos auriga sedentes
Delusit, pedibus coepimus ire viam.
Ille dies parui cuiusdam ad moenia castri
Nos tulit, huic lucrum nomina parua dedit.
Hic etiam praeter quam quod coenavimus aegre,
Iurgia potorum nos cubuisse vetant.
Sexta inde Octobres quae lux numeratur ad Idus
Prodit, et incoeptas pergimus ire vias.
Atque hinc digressis, nivea cui nomen ab arce est,
Cernitur urbs, digno Principe, digna domus.
Quam prope tum media defessi luce subimus,
Et sumpto colimus languida membra cibo.
Iamque iterum occiduas cum sol remearet ad undas,
Neupyrgi ambustas scandimus inde domus.
Fama est hanc quondam tectis fulsisse superbis,
Atque urbem veterum cuique fuisse parem.
Dum fortuna fuit, nec dum Deus aetheris altus
Iratus saevas intulit ipse faces.
At nunc relliquias veteris spectare ruinae,
Et flammis etiam nunc nigra tecta licet.
Huc igitur postquam sub noctis venimus umbras,
Accepit lauta nos bonus hospes ope.
Non deerat vinum Rhenano colle profectum,
Non Francum, aut patriae quod dedit uva Salae.
Praeterea paucis spectata cibaria mensis,
Et quidquid fessos exhilarare solet.
Fors etiam numero convivas obtulit aequo,
Atque animi grata dexteritate pares.
Sic positi noctis multas exegimus horas,
Pensamusque mero taedia longa viae.
Proxima purpureos iungens aurora iugales
Exit, et e summis lux venit orta iugis.
Linquimus excusso plumata cubilia somno,
Carpimus et coeptum qua via ducit iter.
Non procul hinc veteris remanent vestigia Portae,
Templo nomen id est: terra propinqua Salae.
Has olim sedes Musae , pietasque colebant,
Praemia dum studiis iusta fuere bonis.
Nunc male, nescio quae, fratres ignavia tenta.
Ingenuas artes quos dedicisse pudet.
otia qui castis praeponunt turpia Musis,
Et miscent quaestu sacra, profana, novo.
Heu quo provehimur, quantum mutamur ab illis,
Haec loca qui studiis constituere piis ?
Qui voluere rudes animos, et corda iuventae
Excoli, et a strepitu plebis abesse procul.
Hic ubi nunc equitum turmae stabulantur, et inter
Quaesitas Domino luxuriantur opes.
At non hac Paulus, non hac Antonius arte
Quaerebant vitae tempora tuta suae.
Corpore qui duros soliti tolerare labores,
Saepe tulere sitim, saepe tulere famem.
Illi etiam Stygiis constanti robore monstris
Iuti corda Deo, conseruere manus.
At nos quid facimus? qui longum ducimus aevum
Nequicquam , ingrati pondus inane soli.
Ergo etiam meriti luimus mala nostra, Deoque
Has tali poenas pro pietate damus.
Forsan et illa dies veniet, cum funditus omnis
Relligio, et superum concidet iste metus.
Atque aliquis spectans deserti culmina tecti
Ridebit veterum vana ministeria.
Has igitur gressu postquam superavimus oras,
Iamque tenet medio Phoebus in axe viam,
Rara sub angusta spectamus moenia valle,
Urbs a praefracto nomina monte tenet.
Hic positis fessi captamus prandia rebus,
Quaque licet, solita membra levamus ope.
Hic etiam accessit Leuca prognatus ab urbe,
Ille meae factus parsque comesque viae.
Idem qui casus mecum mox pertulit omnes,
Dum iuga sylvosi scandimus Hercinii.
Ergo ubi ad occiduos Sol iam properabat Iberos,
Oceani liquidas mox obiturus aquas.
Inde Budelstadium, paruam devenimus urbem,
Sed gratam fessis hospitis officio.
Namque erat hoc totis nemo studiosior oris
Rerum, quas vulgus pro pietate facit.
Acriter insurgens si propugnare Lutherum,
Aut solam, velles, omnia posse fidem.
Aut si posthabita monachorum caelibe vita,
Connubio iungi non paterere greges.
Non secus ac si quod parum honestum est, utile dicas,
Zenonis pueri protinus arma movent.
Praecipue tunc nullus erat clamore secundus,
Cum vanas hominum tenderet esse vias.
Aut precium veteris rideret pingue cuculli,
Factaque nodoso cingula funiculo.
Si sineres vicisse virum, largissimus unus
Non cessante dabat vina dapesque manu.
Atque id nos longa iam consuetudine docti
Hospitis hac usi commoditate sumus.
Tempora sed rediens postquam radiantia Phoebus
Protulit, et planos umbra reliquit agros.
Etiam quarta dies Octobres tendit ad idus,
Octava a coepta denumerata via:
Hic tandem celsas Erphurdia nobilis arces
Spectandas laetis, hospitiumque dedit.
Salue non ullis urbs postponenda vetustis,
Muneribus sortis, muneribusque loci.
Saluete o dulces, quondam mea tecta, penates,
Musarum et studii conscia tecta mei.
unde ego nunc laudum persoluam praemia vobis,
Quove modo gratus munera vestra canans
Nam tibi, seu fluviis gaudes Erphurdia vivis,
Non aret siccis flavus Hiera vadis.
Sive placent virides clivi, nemorumque recessus:
Et nemora et colles, et tibi prata virent.
Non seges in sterili moriens decumbit arena,
Sed plena flavent horrea messe tua.
Non desunt vites, non dulcis consitor uvae,
Et tua plebs Francis proxima vina bibit.
Haec tibi sors, Geniusque loci, et natura dedere,
At quanta a superis, quot meliora refers?
Nam quo stat reliquis Musarum gloria maior,
Et quanto est studii gloria maior opum,
Tanto plus aliis famae, laudumque mereris,
Quae culta es studiis tempora tanta bonis.
Quaeque frequentata es per tot iam saecula doctis,
Nunc etiam castis relligione viris.
Ut taceam priscos mores, cultumque virilem,
Pectoraque eneruis nescia luxuriae.
felix ante alias, si dent pia numina, rerum
Possis ut stabili prosperitate frui.
Atque huc ut ventum est, mox convenere sodales,
Relliquiae veteris, nomina nota, scholae.
Urbanus, Nossenus, Aperbachus, Megobachus,
Cumque Gerungeno pars mea magna procus.
Et quondam princeps Hessus studiique scholaeque,
Hessus qui vatum dona tot unus habet.
Qui solet Ionio dignum cantare poetae,
Atque eadem vestris Coe Phyleta modis.
Interdum et citharas plectro resonare iocosas,
Atque Venusina ludere digna chely.
Libera cui surgit tantis quoque prosa figuris,
Dicendo ut possit Crasse placere tibi.
Et possit dignus priscis orator haberi
Iudiciis , si non esse poeta velit.
Adde sub antiquis ducibus quae gesta leguntur,
Seu Romane tuis, Graecia sive tuis.
Et rerum motus, cursus, causasque vicesque,
Omnia ceu digitos quae tenet ille suos.
Ut quascumque tenet studiorum circulus artes,
Huic merito cunctas dixeris esse viro.
Accedunt animi candor, vultusque benigni,
Et gravitas nullo iuncta supercilio.
His igitur tantis ornatus dotibus ultro
Venit, et alloquio nos petit ipse suo.
Ac primum veteres, inquit, saluete sodales,
Partim ignota cohors, sed mihi grata tamen.
(Nam neque Leucaten prius, aut te Micale norat:
Nec vos ante istos viderat ille dies.)
Hortatusque suis placide succedere tectis,
Et secum mensis hospitioque frui.
Deinde rogans causas veniendi, Sidera, dixit,
Sic superi vobis omnia fausta regant.
Sic quando incolumes nostras venistis ad oras,
Fortunent reliquam numina grata viam.
Dicite, quis cursus, quae stat fortuna Philippo ?
An valet, et seruant hoc mihi fata caput?
Hei mihi quam cupere multo prius ipse perire,
Et prior extremum posse subire diem.
Si redimenda foret pacto vita illius isto,
Aut necis averti vis truculenta queat.
Nam neque deinde dabunt, nec fata dedere priora
Teutonico maius lumen habere solo.
Omnia qui miro divorum munera pacto
Addita naturae dotibus unus habet.
Haec ait, atque alia his etiam maiora, sed ista
Ne quid in os coram, praetereunda puto.
Nos quoque rettulimus, quae res tempusque ferebat,
Aspectu laeti colloquioque virum.
Sicque illum exigimus solem, geminosque sequentes:
Grata fuit tota plus mora nulla via.
Una aderant Christi qui tum mandata docebant,
Qui formant hominum pectora, facta, fidem.
Langius Aonidum comes, et Colisamius acer,
Et tu fortunae debite Musa iocis.
Accipimur passim factis verbisque benigne,
Et nobis hospes quilibet esse cupit.
Nullus erat fastus, nec erat lascivia mensae,
Qui cuperet reliquos temnere nullus erat.
Sed quaecumque decet doctos fecisse, bonosque,
Talia facta dabant, talia dicta dabant.
At quarta ut roseos coniunx Titonia currus
Conscendens almum praevolat orta diem:
Ecce iterum veteri renovantur corda dolore,
Nec dum desierat maeror, et alter adest.
Diversi in varias cursus hinc tendimus oras,
Et modo coniunctum dissociamus iter.
Micalus , et patriae Ioachimus gloria gentis,
Aduertunt Franco vela, ratemque solo.
Me fera Turinae, quae silva est ultima terrae
Expectat tenero non adeunda pede.
Hei mihi quam gravibus soluuntur pectora curis
Utque animi robur concidit omne mei?
Cum videor dulces iterum missurus amicos,
Hospes et ignotos inter iturus agros.
Perstat adhuc, animo, vulnusque immobile feruet,
Digressu aceptum care Philippe tuo.
Nec vetus ille dolor medicinam sustinet ullam,
Sed velut immoto statque manetque loco.
Cum subito accedit maerori maeror, et alter
Arsurus priscis ignibus, addit opes.
Distrahimur socii, vario distantia caelo
Et iam quos animi iungunt, eademque voluntas,
Dissociat caelum, dissociatque solum.
Quam non perpetua est mortalibus ulla voluptas
Et cito praetereunt, quae cupis esse diu.
Nec, nisi quae nostros in casus, inque dolores
Fata manere sinunt, fata manere sinunt.
Sic prima violae pereunt aestate cadentes,
Sic perit a tenero mox bona flore rosa.
At lolium in felix, sterilisque obdurat avena,
Nec nisi vomeribus diruta cedit agris.
Dulcius haud toto quidque mihi contigit aevo,
Nec melius studiis , utiliusue meis,
Quam mihique pateat tua consuetudo Philippe ,
Hic ubi Leucoreos irrigat Albis agros.
Hinc mihi digresso, fuit haec prope sola voluptas,
Atque eadem curis una medela meis.
Nos socios habuisse viae, sociosque laborum,
Addideras lateri quos bonus ipse meo.
Sed neque me vitam tecum sors passa Philippe est,
Nec me cum sociis claudere posse viam.
Sic Deus immenso qui temperat omnia mundo
Nil proprium cuiquam, quod iuvet, esse sinit.
Ergo ubi tempus adest, abitumque utrique paramus,
Haec Camerariades ultima dicta dedit.
Quae fuit a puero tibi consuetudo Micylle
Nobiscum, verbis non eget illa meis.
Nam tua quod rectis iungebas pectora Musis,
Principio es nobis iunctus amicitia.
Quod studio sequeris, non vanus cultor, easdem,
Perpetuo nostri crescis amore gregis.
Nec tibi amicitiae subeat dubitatio nostrae,
Quae, nisi cum summo funere victa, cadet.
Consiliis sed tu nostris parere memento,
Musas ut primo semper amore colas.
Musarum nulla est quae vincat gloria laudem,
Et musas homines, et coluere Dei.
Quis foret hoc aevo tantum laudatus Achilles?
Amphilochique pater, Telemachique pater,
An quisquam nosset veteris monumenta Latini ,
Et valida Turni praelia gesta manu?
Quis Fabios, quis Scipiadas, fortemque Camillum,
Quis nosset Libyci tristia bella ducis?
Si non Pierides seruassent omnia Musae ,
Aut longa sinerent ista perire mora.
Musas semper ama, Musae laudemque decusque,
Et famam, letho quae caret una, ferunt.
Nec tibi si quando gemmas, aurumque probari
Ante illas, cernes, corda levare velint.
Divitiae pereunt, pereunt ingentia tecta,
Et pereunt aurum, purpura, vestis, ebur.
Adde quod et multo sunt haec seruanda labore,
Plenaque curarum, plenaque tristiciae.
Sola immortalis Musarum gloria vivit,
Nullae illam vires, nulla senecta domat.
Quae tu si memori seruabis corde Micylle,
Non vanum dices consuluisse tibi.
nunc id quod praesens praestet fortuna precamur,
I bonus, et fausto sedere carpe viam.
Atque ita digressi Francas petit altera terras,
Altera pars Hessos, Herciniumque iugum.
Arx stat in excelso, Melburgum nomine dicunt,
Inter finitimas eminet illa duas.
Quondam bellorum variis agitata procellis,
Nunc ducis Herminii tuta quiescit ope.
Subiacet huic vicus numero non magnus, at agro
Fertilis, et mitis dexteritate loci.
Hic populum Christi non irrita iussa docebat
Menius, et summi foedera certa patris.
Quo simul ac ventum est sub prima crepuscula noctis,
Hospitio placidus me, comitemque fovet.
Et mihi ob amissos socios nox longa futura,
Hospitis optata fit bonitate brevis.
Iamque iterum liquidos Phoebus conscenderat axes,
Nos tamen in medium protrabit hora diem.
Forsitan et tota facta hic mora luce fuisset,
Ni starent veteris proxima tecta Gothae.
Quae quia non longis distabant passibus inde,
Sub noctem sero scandimus illa pede.
Hic tandem fortuna dedit mihi cernere Rufum,
Rufum quo non vir dignior alter erat.
unus qui studio per longos contulit annos,
Quidquid habet Latium, Graecia quidquid habet.
Non erat huic lingua quisquam, nec voce secundus,
Dictaque ceu magnis imbribus acta dabat.
Praecipue quoties Musas, laudemque sororum,
Et reparatarum dona canebat opum.
Augusto quondam spirabant numine vultus,
Ipsaque consuerant ora referre Deum.
Ex alto quoties se demisisset Olympo
Latona, aut Maia natus uterque Iove.
Ireque in humano voluissent corpore Divi,
Corporibus divos talibus isse puto.
Sic erat effigiesque viri, corpusque decorum,
Cum nondum abstulerat Parca maligna diem.
nunc levis umbra volat, defunctum Musa Venusque,
Et positis luget Gratia pulchra comis.
Ac tegitur modico pectus venerabile saxo,
Quod quondam ut caperet vix satis orbis erat.
Heu noster sic te superi voluere peremptum,
Et tutum a nostri temporis ire malis.
Nec tua felicis quae sunt post fata secuta
Cernere fraterna praelia serta manu.
Illa tamen restant, multos quaesita per annos,
Gloria et e studiis fama parata bonis.
Fama ea, quae Scythici contemnat frigora ponti,
Nec metuat saevi flammea tela Iovis.
Cumque ruant urbes, pereant immania regna,
Longaque consumat moenia celsa dies:
Illa tamen vivit, quae sola atque una superstes
Durat in aeternos non moritura dies.
Proximus Hispanas Titan quoque vergit ad undas,
Nosque sub incurua valle tenemus iter.
Cum tandem raris cernuntur moenia tectis,
Quae primos saltus ultima vallis habet.
Isnacum dicunt, urbs gestis clara vetustis,
Hessorum quondam regia celsa ducum.
Haec aperit silvas, aditusque ad plana recludit,
Haec eadem ingressus claudit utrosque viae.
Imminet huic celsis arx consita rupibus, unde
Prospicere hinc campos, hinc nemus omne licet.
Quas olim, ut fama est, sedes habitavit Elissa,
femina non ullos post memoranda viros.
Quae virtute potens, et alendis mater egenis,
Hessorum ad caelos extulit usque Duces.
Ergo ubi contigimus longe apparentia tecta,
Orta dies iterum caelo crebrescit ab alto,
Culminaque Hercinii scandimus alta iugi.
Est via in excelsum quae ducit dextera montem,
Hinc media Hessorum tramite regna secat.
Hanc petimus, montesque aegre superamus acutos,
Undique nos saltus, undique saxa premunt.
Non haec incolitur, nec aratur vomere tellus,
Non ea pastores, nec pecora arua tenent.
Sed steriles quercus, et quercu durior ilex,
Nataque sulcandis ardua pinus aquis.
Sub quibus immanes habitant ursaeque, lupique,
Et quidquid saevum silva nemusque ferunt.
Si licet huc veterum conferre exempla ferarum,
Talia Centauris antra fuisse putem.
Quattuor et totidem properando vadimus horas
Cum quaedam ex modicis tecta videntur agris.
Perga loco nomen, circum piscosa Vierra
Non latos iugi flumine pascit agros.
Huc ubi descensum est, reparamus languida membra,
Et nimium dura debilitata via.
Interea ex aliis eadem sub limina syluis
Venerat, antiqua notus amicitia.
Nomine Neidardus, nostras Erphordia Musas
Dum fovet, in nostro quantus et ipse choro.
Hic ubi tum veteres mecum repetebat amores,
Et veteris studium dulce sodalicii.
Et quoniam sermo longe processerat, et iam
Oceano lotum sol properabat equos.
Detineor, noctemque una permansimus illam,
Et fruimur subiti commoditate loci.
Hinc ubi posterior processit ab aequore Titan,
Hessorum facimus regna per alta viam.
Silva stat, a porcis, credo hanc, Sylinga vocarunt,
Vix usquam plures altera nutrit apros.
Cuius ut in dorsum tandem conscendimus altum,
Dorsum quo tangi sidera summa putes.
Horrida vis nimbi glacie commista nivali
Incubat, atque nemus concitat omne gelu.
Omnia nix operit, silvarum strataque, nosque,
Prospectumque adimit, notaque signa viae.
Fit fragor, hinc validis iactantur robora ventis,
Hinc furit ingenti silva profunda sono.
Ut cum post longos eructat Vesuius annos
Ignes, et summis it vaga flamma iugis.
Exundant nigro phlegraei puluere campi,
Et passim cineres ustaque saxa volant.
Territa vicinos agitat Campania colles,
Et mare sub caecis murmur at omne vadis.
Vadimus, et vario syluis errore vagamur,
Nec nobis caelum, nec via certa patet.
Dumque ita fallacis sequimur vestigia gressus,
Ignotam in vallem nos via rara tulit.
Hic domus in caecis stabat non magna latebris,
Exiguas inter rustica tecta casas.
Non ager, aut longi circum sunt iugera prati,
Sed late informis circuit ima, palus.
Talis erat, credo, specus et tam devia Caci,
Qua pecus Alcides abdidit ille tuum.
Obstupui, fateor, quis enim non horreat? aut quis
Securus possit talibus ire locis?
Istis ergo, comes, quae spes regionibus, inquam,
Atque aliquem hinc saluum posse redire putem.
Aspice nos ingens a tergo silva coercet,
Excipiunt nostras haec nova monstra vias.
Iamque aliquis tetro veniet progressus ab antro
Sublatum praedae cui caput istud erit.
Sic miseri ignotis igitur moriemur in oris,
Et carpent dirae viscera nostra ferae?
Sic inquam et mentem videor mutatus, et ora,
Cum placide fidus rettulit ista comes.
Deme metum, quondam fuit haec iniuria regni,
Deme metum, atque animos ad meliora refer.
Cum domino tellus proprio spoliata iaceret,
Remque suo gereret quilibet arbitrio.
Tunc fuit ista feri metuenda licentia vulgi,
Armarant rigidas praelia longa manus.
Tunc saepe in media stratus regione iacebat,
Aut grave pendebat fronde viator onus.
Nunc loca mansueti, tuta haec, custodia fecit
Principis, optata pace regentis opes.
Principis, ingenio quo non clementior alter,
Aut animo quisquam candidiore fuit.
Qui simul ac patrias moderari coepit habenas,
Et gerere imperii tradita sceptra novi.
Ius, aequum, pietas, leges, concordia, Musae ,
Cum prisca in lucem mox rediere fide.
Ut neque Saturni vincant hanc saecula gentem,
Aequior aut caelum Iuppiter ipse regat.
His dictis animum paulatim et pectora mulcet,
Liberat et vano territa corda metu.
Quoque magis curas animo mihi demeret omnes,
Ducit ad angustae limina parua domus.
Depromique merum poscit, corpusque levare
Me iubet, et mentem spe reparare bona.
Hinc iterum liquidas donec sol duceret horas,
Per iuga silvarum longa tenemus iter.
Plana iacet vallis, campo spectanda virenti,
Quam gelido mediam flumine Fulda secat.
Huius ab ingressu non longe moenia iactat,
Viribus urbs quondam, divitiisque potens.
Hersfeldum prisci nomen posuere coloni:
Terra potens gleba, et relligione patrum.
Hic noctem veteres producimus inter amicos,
Quos ibi tum patrii fructus alebat agri.
Mutuaque alternis relevantes pectora dictis,
Ducimus in longas tempora grata moras.
Hinc nos Elsfeldum lucis via longa sequentis
Per crebros saltus, et iuga celsa tulit.
Nec tua sunt, altas quae tangis vertice nubes,
Versibus Hirsbugae tecta silenda meis.
Nam tibi nec turres, validi neque robora muri,
Nec vivi desunt ardua saxa iugi.
Unaque finit imos inter vastissima colles
Proxima conspicuum tollis in astra caput.
Ut neque te Phariae videantur vincere moles,
Nec quae Tarpeia condita rupe stetit.
Praecipue domino felix, quo iustior alter
Non fuit, aut isto fortis in orbe magis.
Hanc prius ad dictam quam gressu venimus urbem,
Carpentes, ima parte videmus, iter.
Inde Gerunbergi subeunti luce venimus,
Urbem cui viridis nomina fecit ager.
Forsitan hinc etiam progressum longius esset,
Ni pluvia incoeptum detinuisset iter.
Postera sed caelo postquam lux fulsit aperto,
Flectimus ad comitis patria rura viam.
Urbs tenuis surgit veteri circumdata muro,
Inter depressi iugera pauca soli.
Imminet arx validis postremae turribus urbi,
Ardua non nimium, sed tamen alta satis.
Hanc heros habitat maior Sulmonius annis,
Ille quidem reliquis, sed gravitate prior.
Quo comes ut ventum est lucem me detinet illam,
Et quae post illam mox subiere duas.
Quarta iterum solitas Titonia flectit habenas,
Nos quoque maturum iam reparamus iter.
Linquitur a tergo longe collisque nemusque,
Et latos circum visus oberrat agros.
Iamque per aduersi gradientibus aequora campi,
Aspirat placidi mollior aura soli.
Tendimus hinc gressum, non uno principe tuta
Qua sua Fridburgum tecta videnda dabat.
Moenibus haec urbis distat tria milia nostrae,
Urbs quondam nostra non minus ipsa potens.
Cum nondum patrio melior Francphurdia Moeno
Undique collatas excipiebat opes.
Hinc demum egressis medias Francphurdia turres,
Et domuum ostentat culmina summa procul.
Ac propius visam, propiusque accedimus urbem,
Et peragi totum posse videtur iter.
Cum nix praeveniens adimit terramque diemque,
Et prohibet notas cernere posse vias.
Flectimus omissis iterum vestigia coeptis,
Paruaque vicini tecta subimus agri.
Hic cupidos retinent ingratae tempora noctis,
Tardaque cum modico iuncta sopore mora.
Purpureos donec religavit Apollo iugales,
Atque iterum caelo constitit orta dies.
Tunc male depositos hesterna luce labores,
Iamque absoluendum rursus obimus iter.
Sexta Calendarum, quae lux est dicta Novembris,
Illa dedit finem versibus, illa viae.

AT tu dum medicas describis carmine thermas,
Et causam demptis qua calet unda focis:
Hic ubi ad Hercinias fumant tibi balnea cellas,
Et scaturit tepidis Martia vallis aquis.
Nos miseri interea magnis terroribus acti
Vix regimus pavido languida corda metu.
Nam quae dira nimis nostras modo terruit oras
Tempestas? quibus aut saeviit illa modis?
Quae totam ex imis deiecit sedibus arcem,
Et mala crudeli plurima strage dedit.
Fulmine dum quassat muros, et tecta domorum,
Et vitam multis eripit, atque diem.
Hei mihi nunc etiam tantae formidine cladis,
Mens pavet, atque metu contremit ipsa sui.
Tempus erat fuluo cum Solis lumina dorso
Vectat, qui praedam vexit Agenoream.
Cum medio veris labuntur tempora cursu,
Et mutata novas concipit aura vices.
Iamque iterum varios tellus reparata colores
Induit, et laetas silva renata comas.
Et repetit veterem viridi de fronde querelam,
Quae dolet extinctum Daulias ales Itym.
Ipsa dies Maii praecedit sexta calendas,
Si retro a mensis fine prioris eas.
Relligione Patrum multos celebrata per annos,
Atque eadem sacris Marce dicata tuis.
Formidata dies, atque omine prodita laevo,
Et veterum nigris more trahenda notis.
Quam numquam , aut raro timidi sensere coloni
Cursus, innocuam cladis, obisse suos.
Nam vel dira, famem, gelidis exusta pruinis,
Vel pestem immodicis imbribus aucta tulit.
Vel bellum assiduis cumulando ardoribus aestus,
Aut aliud solita est triste monere malum.
Seu ciet ista suo damnosa canicula motu,
Quae veniens secum noxia multa trahit:
Sive latens causa est, et laesi numinis ira,
Atque isto luimus crimina nostra modo.
Unde et solenni sancivit lege vetustas,
Esset ut haec certis lux operosa sacris.
Et populus passim tota collectus ab urbe,
Vota Deo supplex solueret, atque preces.
Atque hinc per sacras signis praeeuntibus aedes
Portantur pictis corpora sancta toris.
Et chorus a tergo niveo velatus amictu
Divorum magna numina voce canit.
Qualia credibile est veteres fecisse Quirites,
(Si tamen haec nostris aequiparare decet.)
Bellorum quoties augebat fama timorem,
Aut parerent curas edita monstra novas.
Quae ceu rite quidem, atque animo reverente peracta,
Quaedam placandi pondera forsan habent.
Sic ubi non aliudque ventris foeda voluptas
Quaeritur, aut certi commoda parua lucri.
Heu vereor tanti ne sit spes vana laboris,
Et maneat nostrum non levis ira scelus.
Quae mox insontes pariter premet atque nocentes,
Dum commune luent virque puerque nefas.
Ergo ubi tunc ritu simili quoque cuncta geruntur,
Et fiunt templis debita quaeque suis.
Iamque peragrato medio plus axe, redibat
Phoebus ad Oceani, mox obiturus, aquas.
Tempore quo venti vires atque otia nacti,
Praecipue insano cuncta furore replent.
Paulatim magis atque magis nigrescere caelum
Incipit, atque atris nubibus omne tegi.
Et procul ex imis produntur murmura syluis,
Et cava commotis ripa tumescit aquit.
Mox sonitu graviore ruunt Eurusque Notusque,
Caurus, et a gelido quem videt Ursa polo,
Qui tum praecipites impellunt undique nubes,
Hinc, illinc, partes quoque tuente suas.
Et late campos ingenti turbine versant,
Quaque meant, secum proxima quaeque ferunt,
Eripitur subito ex oculis prospectus, et atris
Grandescit tenebris aura, premitque diem,
Diffugiunt trepidi, coguntque armenta magistri,
Et passim totis turba movetur agris.
Vinitor hinc colles, hinc deserit arua colonus,
Et quae tuta putat proxima, quisque petit.
Non secus ac Geticis quoties venit hostis ab oris,
Ille pharetrata qui movet arma manu.
Cum passim flammis villae vastantur, et agri,
Et iuga victorum corpora capta trahunt.
Diffugiunt omnes quae cuique ostensa facultas,
Aut spem praesidii sors sua forte dedit.
Nec mora, fit toto fragor ingens undique caelo,
Et magno reboat concita terra sono.
Fulguraque aduersis splendescunt reddita syluis,
Undique quae rupta plurima nube micant.
Et pariter densus multa cum grandine nimbus
Voluitur, et crebris arua natantur aquis.
Est locus angustos intro curvatus in arcus,
Hinc atque hinc altis cingitur ille iugis.
Per mediam Nicri labuntur flumina vallem,
Ex syluis longe Suevia ducta tuis.
Cuius in ingressu celsi super ardua montis
Stat vetus et certis cella dicata sacris.
Quondam ampla et monachis multis habitata, priusque
Cesserunt lucris otia sancta novis.
nunc quoque sparsa iacent tantae monumenta ruinae,
Et veteris passim rudera multa domus.
At parta ex alia, vetus arx, habitacula regum,
Dum fuit, in modico condita colle fuit.
Quam Princeps olim fertur coluisse Rupertus,
Romani fasces dum gerit imperii.
Dumque idem celsi fundat nova limina templi,
Et vestras Musae munera sacra scholas.
Inferius nova stant medio pallatia monte,
Murorum ingenti condita mole domus.
Quam coeptam a proavis, caelis educere certat
Munitam summa dux Ludovicus ope.
Hanc infra in plano viridantis margine Nicri ,
Porrecta in longum moenia nostra iacent.
Moenia parua quidem, sed nostris apta Camenis,
Tempora si paulo candidiora fluant.
Quae, quod tunc aliis descripsi versibus, ista
Cum posui sedes in regione novas.
Non est cur iisdem repetito carmine rebus
Immorer, et frustra tempus inane teram.
Hac igitur postquam moles in valle coactae
Clauduntur summis parte ab utraque iugis.
Et patet ulterius cedendi nulla potestas,
Dum gravis hinc Boreas urget, et inde Notus.
Ceu quondam proprio saevit deprehensa sub antro,
Et fremit arrectis fulua Leaena iubis.
Quam cane Venator, ferroque accinctus agebat,
Qua Numida infrenes per iuga flectit equos.
Sic quoque tristis hyems dum montibus undique clausis
Cogitur, infandis saevit et ipsa modis.
Fulgura collucent, velut atrae incendia noctis,
Cum male sopito conflagrat igne domus.
Et crebra erumpunt horrore tonitrua tanto.
Quanto vix caeli machina tota ruat.
Et breviter summo miscentur cuncta tumultu,
Dum movet ad tantas se quoque terra minas.
Fluminaque ex imo vertuntur gurgite Nicri ,
Atque impulsa suis ripa tremiscit aquis.
Ecce autem medios inter, miserabile, motus
Exoritur magna non sine clade malum.
Triste malum, et totis pene exitiabile terris,
Quam late Nicrum moenia nostra vident.
Ardua in antiqua turris, quam diximus, arce
Murorum extrema condita parte fuit.
Hinc longe obiectas patuit prospectus in oras,
Quatenus hoc montes, et nemora alta sinunt:
Qua veluti specula, saeclo fuit usa priore
Cura patrum, et tutas inde tegebat opes.
Huc pridem immensam vim pulueris abdidit atri,
Ille senex, regni qui modo sceptra gerit.
Sulphure quo mixto, et male vivacis sale nitri,
Ardua murorum vertere tecta solent.
Sive ea ut ad subitos usus promenda iaceret,
Et certa ad quosuis spes foret inde metus.
Seu quia non aliter fatorum iussa ferebant,
Hocque arx everti debuit ista modo.
Nam simul ac denso variantur cuncta fragore,
Et pariter caelum contremit, atque solum.
Ter pater omnipotens perrupit fulmine nubes,
Ter commota gravem dant iuga celsa sonum.
Afflatu cuius turris contacta fathiscit,
Et flammam caeli puluis ab igne capit.
Hic demum horribili crudescunt omnia motu,
Et novus accumulat damna priora labor.
Hei mihi tum pavidam quantus timor occupat urben,
Aut qualis tremor, et quam gravis iste fuit.
Cum furit et caelum, et succensi pulueris ardor,
Vi pariter iuncta fulminis, atque nitri.
Arxque ea quanta fuit momento concidit uno,
Hora nec tota, tota stat atque iacet.
Dixisses totum ruiturum a cardine mundum,
Cumque suis caeli culmen utrumque polis.
Namque ut in angusta turri vis tanta iacebat,
Obice murorum, et vertice clausa gravi.
Sic ubi ab impresso contraxit fulmine flammam,
Et coepit vires ignibus aucta suas.
Fit sonitus tantus, quanto non mille boardae
Torquent emotos aere tonante globos.
Et simul erumpit disiectis undique claustris,
Vique via facta, puluis in alta volat.
Quaque ruit secum rapide fert saxa, trabesque,
Et totam summa sternit ab arce domum.
Non secus ac prono cum fertur flumine torrens,
Quem movet effusis concitus imber aquis.
Ille casas, ac tecta rapit vicina domorum,
Cumque suis late proterit arua satis.
Ipsa ut erat quadra turris constructa figura,
Obuertens mundi quatuor ora plagis.
Sic quoque saxa cadens totidem iaculatur in oras,
Et velut in quandam dissilit acta crucem.
Alta volant passim labentis fragmina muri,
Perque imos magna strage feruntur agros.
Sternitur hinc vitis, hinc plurima sternitur arbor,
Et late complent rudera sparsa solum.
Talis erat rerum facies, puto, tanta ruina,
Terrigenum victae cum cecidere manus.
Cum celsae impositum deiecit Pelion Ossae
Iuppiter, et tantas fulmine stravit opes.
At vehemens superas postquam vis pulveris auras
Contigit, et celeri venit ad astra via,
Turbatum subito sic concitat aera motu,
Ut ballista graves concitat acta pylas.
Qui mox ima petens fumanti mole vaporum,
Atque atra impulsus nubeque, vique nitri.
Incubuit terris, nec fulmine segnior ipso,
Impete perrupit templa domosque suo.
Hinc metus et strages, crepitantibus undique tectis,
Et casum tota saepe minante domo.
Panduntur passim deiectis atria valuis,
Ianuaque emoto cardine crebra iacet.
Nuda patent intus foribus penetralia ruptis,
Nec cohibent, quamuis limina firma, serae.
Peruiaque apparent fractis delubra fenestris,
Et laceris cellis numina maesta sedent.
Quale diu usum est, cum duris concita fatis
Saevit in innocuos rustica turba Deos.
Divorumque aras, et celsas deiicit arces,
Et miscet telis, sacra, profana, suis.
Praecipue claustris qua densus spiritus arctis
Cogitur, immensum hic et sine more furit.
Inter quae crebro volitant quoque saxa fragore,
Impetus e summa quae gravis arce tulit.
Quae dum mole sua tectis impulsa feruntur,
Et cadit in stratas tegula multa vias.
Et simul ardentis mixta fuligine nitri,
Ater consequitur pondera iacta vapor.
Haud dictu facile est, quantos res ista tumultus
Edidit, aut quantos auxit ubique metus.
Nam dum quisque suas percussas fulmine credit
Aedes, et tactas qua putat, inde timet.
Dilapsi passim variis erroribus omnes,
Et trepidi, cursu, quo fuga dictat, eunt.
Hic se fornicibus sub terra condit opacis,
Quamque optat lucem, territus ipse fugit.
Ille foras, tectis fertur per aperta relictis,
Atque amens caelum quaeritat, atque diem.
At timidae matres cum paruis atria natis
Percurrunt, miseris exululantque modis.
Nec se solari norunt, gemitusue tenere,
Aut ullo certa sede manere loco.
Sed velut obsessam miles cum diripit urbem,
Et late ferro moenia capta ruunt:
Perculsae trepidant passim matresque nurusque,
Et celeri versant atria tota fuga.
Sic quoque tum pavidae, et veluti sine mente feruntur,
Et caelum maestis vocibus omne replent.
Pars etiam lucem putat aduentare supremam,
Seraque iudicii tempora Christe tui.
Quae subito, ut perhibent veterum praesagia vatum,
Ipsa quoque immenso cuncta fragore ferent.
Et late totum flammis vastantia mundum,
Momento invertent, arua, polosque brevi.
Sunt quoque quos ingens, si fas est dicere, terror
Destituit sensu, et reddidit attonitos.
Qui tum lymphatis similes, obscura canebant
Prodigia, et verbis noxia multa novis.
Ceu quondam correpta deo, responsa per antrum
Edidit ambiguis Delphica virgo sonis.
Et pater ipse Nicer , motu tremefactus aquarum,
(Nam plagas lapidum sensit et ille suas.)
Creditur ex imo, pendentem uligine barbam,
Oraque caeruleis sparsa tulisse comis.
Et cladem terrae tantam aspexisse propinquae
Cum gemitu, et cursus vix tenuisse suos.
Atque ea dum variis agitantur partibus urbis,
Plenaque multiplici cuncta pavore strepunt:
Interea tanti notescit causa laboris,
Deiectaeque arcis culmina fracta patent.
Conveniunt turbae per compita lata viarum,
unde licet veterem cuique videre locum.
Notaque mirantur muri fragmenta relicti,
Tamque brevi tantae moenia versa domus.
Moenia Romani quondam penetralia regni,
Et tot clarorum regia tecta ducum.
Ac licet haec oculis spectent, et mentibus aegris,
Nam cui non animum tangeret iste dolor?
Plus tamen illa movet privati cura pericli,
Quo iam defunctos seque suosque putant.
Atque hinc ad proprios conversi quisque penates,
Quae dispersa iacent, arma, foresque legunt.
Et trepidas matres, et paruos pignora natos
Solando tandem, voce, manuque levant.
Nec tamen haec hominum pestis sine clade peracta est,
Et sunt quos misera sustulit illa nece.
Nam qui tunc veteris tenuerunt atria sedis,
Septem cum natis femina virque suis.
Ex his deprehensi tam saevo quinque periclo,
Laesi omnes, caesi sed iacuere duo.
Et procul inde alius, nova qua pallatia surgunt,
Oppressus saxo sternitur inter opus.
Cui prope qui steterat plaga percussus eadem,
Amisit dextrum, clade minore, pedem.
Atque ita tempestas isto tum fine quievit,
Quam vis mixta dedit fulminis atque nitri.
Quae seu forte sua nostras ita perculit oras,
Sive aliquod tacitum praemonet illa malum.
Ceu multa horrificis praedicunt numina signis,
Cum revocant animos ad meliora leves.
Venturas prohibe, divum pater optime, clades,
Et tege praesidiis tempora nostra tuis.
Fulminis afflatu iacet, et vi pulueris atri
Illa Palatini regia prisca senis.

Fulminis afflatu iacet, et vi pulueris atri
Illa Palatini regia prisca senis.

ERgo aliquis stellas, quae corpora nostra gubernent,
Tam varios casus qui videt, esse negat?
Signaque securo spectat caelestia vultu,
Quaeque micant noctu plurima, quaeque die?
Nec timet, ardentes cum tot videt aetheris ignes,
Quae mala venturi temporis hora ferat.
Frustra igitur cursu vertentis machina mundi
Perpetuo secum corpora tanta rapit?
Frustra est quod seros repetit Saturnius ortus
Orbis, et occiduos semper anhelat equos?
Nec iuvat in summa te Iuppiter arce morari,
Nec prosunt radii dexter Apollo tui?
Sed temere humanos accendit pestifer artus
Sirius, et casu quod venit, omne venit?
Secordes hominum mentes, nimiumque futuri
Immemores, adeo quas mala nulla domant,
Sed velut in praesens vivunt, rationis egentes:
Idque pedes solum quod iacet ante, vident.
Sic temere absque ulla vitae ratione prioris
Iudicio pecudis more carentis eunt.
Scilicet haec olim male contempsisse pigebit,
Atque animus poenas tunc dabit ipse sibi.
Cum sero cupiet caelorum discere leges,
Et praesagitos ante cavere metus.
Nam pater omnipotens cum celsi moenia mundi
Conderet, et geminis clauderet astra polis.
Et partes varias dispersa elementa per omnes
Firmaret certis fidere cuncta locis.
Cum medio terrae suspendit in aere molem,
Ponderis immotam prae gravitate sui:
Addidit et iugi manantes flumine rivos:
Ut nova per certas floreat illa vices,
Mox quoque distinxit fulgentibus aethera stellis,
Et iussit superas igne micare domus.
His dedit et vires, et certi temporis ortus,
Motibus ut regerent inferiora suis.
Et metirentur vertentis tempora mundi, et
Dividerent noctes, dividerentque dies.
Hinc nova cum surgunt crescentis cornua Lunae,
Et paribus frater tendit Apollo viis .
Accipiunt vires totis animantia terris,
Alituumque genus, aequoreumque genus.
Laetaque grandescunt viridantis gramina campi,
Laetius et silvae, laetius arua virent.
Hinc quoque Pleiadum cum se chorus extulit alto,
Et pelago Orion conditur Hesperio.
Tempora mutantur gelidis cessantibus Euris,
Et renovat laetum mollior aura diem.
Arua iterum segetes, frondes iterum accipit arbor,
Floribus et variis picta superbit humus.
Ipsa novas Abnoba comas, nova culta Bacenis
Aspicit, et messes Martia silva novas.
Clarior et montes serpit Nicer inter opacos,
Et redit ad fontes purior unda suos.
Adde quod alma Venus faciles quoque spirat amores,
Et passim pecudum parturit omne genus.
Et ciet umbrosa dulces sub fronde querelas,
Dum dolet amissum Daulias ales Itym.
Ut taceam pluvias, et iniqui frigora Ponti,
Et toties gelida rura sepulta nive.
Omnia quae proprio causantur frigora motu,
Tantas his vires conditor ipse dedit.
Quin et venturae dedit his praesagia cladis,
Ut premerent diro pectora nostra metu.
Ut cum Pharsalici maduerunt sanguine campi,
Et submisit opes territa Roma suas.
Aut modo terribili cum stabat pallida crine,
Illa pharetrati nuntia stella Getae.
Saecula quam frustra numquam videre priorum,
Aut sine funesti clade sequente mali.
Ergo has qui stellis vires concessit, ut ortu
Atque obitu possent cuncta monere suo.
Et possent alias rebus superaddere formas,
Et generare imbres, et generare nives.
Atque ipsa in certas diducere tempora partes
Et ventura novis bella docere comis.
Illum credibile est rerum ex tot milibus unum
Has sentire hominem non voluisse vices?
Et solum immunem per totas vivere terras,
Cetera cum stellae corpora cuncta regant?
Haud puto: nam morbi tot sunt quibus angimur ultro,
Temporibus certis quique redire solent.
Qui sua cum Luna capiunt augmenta renata,
Atque levant vires, cum levat illa suas.
Idem igitur stellis hominum qui membra subegit,
Et dedit his nostri corporis arbitrium:
Fata quoque et vitas hominum suspendit ab astris,
Imperio ut regerent haec quoque nata suo.
Ut si fulsissent felicia sidera nato,
felix in multos viveret ille dies.
Sin mala concursu coiissent lumina tristi,
Postera principiis par quoque vita foret.
Non quod sic hominum precio commissa luantur,
Aut quisquam merito sit miser ipse suo.
Aut contra pulchris praestet virtutibus ille,
Prospera cui facilis tempora Parca dedit.
Nam melior quamquam pravis fortuna refulget,
Et venit indignis gloria multa viris.
Et rursum variis iactatur saepe procellis,
Summa qui meruit prosperitate frui.
Ac ne multa nimis priscorum exempla revoluam,
Nam licet ex uno cetera cuncta probes.
Aspice qui Stygias quondam descendit ad umbras,
Tergeminumque nigro traxit ab orbe canem.
Monstraque per totum late tot contudit orbem,
Totus quot menses integer annus habet.
Quid meruit tandem? aut quae virtus defuit illi,
Cur non par summis esset et ipse deis.
Et tamen hic toties discrimina tanta subivit,
Ut iures nullum plura tulisse virum.
Nam licet aetherii natus foret ille Tonantis,
Et claris Danaum regibus ortus avis.
Illa tamen miserum casus pertraxit in omnes,
Quae male nascenti Delia quarta fuit.
Tanta in nos superis concessa potentia rebus,
Hac nos caelestes sub ditione premunt.
At contra Samii si spectes facta Tyranni,
Cui tulit abiectas in mare piscis opes.
Aut quem, Lydorum dum pascit ovilia regis
Euexit thalamis gemma reperta novis.
Quid fuit his aliqua dignum quod laude feratur,
Aut quare celebret gloria tanta viros:
Et tamen ambobus per longos contigit annos
Perpetua rerum prosperitate frui.
Quid? qui Mygdoniis quondam regnavit in agris,
Iudicio cuius victus Apollo fuit.
Quam stupidus fuit, et meritus cava tempora cingi
Auriculis, quantas turpis asellus habet?
Et tamen hic quidquid tangebat vertit in aurum,
Et tinxit micis flumina tota novis.
Haud etenim stellae pravum moderantur et aequum,
Aut si quid dignum commeruere vident.
Sed quod non aliter possunt, neque languida cessat
Vis ea, quae motu perpete cuncta rapit.
Assiduo circum voluuntur tempora lapsu,
Et raptos secum quo rapiuntur agunt.
Quae quod non ullo series mutabitur aevo,
Atque idem cursus semper et unus erit.
(Nam pater omnipotens hoc foedere cuncta ligavit,
Starent ut nullo dissoluenda die.
Atque animam partes mundi inspiravit in omnes,
Quae tamen aeterna lege moveret opus)
Ac velut humanos collectum corpus in artus
Vitalis totum spiritus intus alit.
Sic mens haec mundi, sive est natura vocanda,
Perpetuo, quidquid cernimus, omne movet.
Hinc igitur toto quaecumque geruntur in orbe,
Et quorum multos abdita causa latet.
Mentibus his superis sunt asscribenda, nec ulla
Credenda est casu res, neque sorte, geri.
Summa etenim vis est astrorum, et summa potestas,
Quae regit impulsu corpora cuncta suo.
Quam qui non rerum causas ab origine spectat,
Aut nihil, aut fumi pondus inane putat.
Et quoties aliquid non evitabile cernit,
Iratos memorat sic voluisse deos.
At qui de nihilo credunt nil posse creari,
Et facto causas cuilibet esse suo.
Hi seriem agnoscunt rerum, qua cuncta trahuntur
Atque hanc communi nomine fata vocant.
Quae si mutari prece, vel virtute reflecti
Aut ulla vinci fraude liceret opum.
Non Paris Hectoreo tumulo afflevisset adulter,
Aut ducis aspiceret funera miles iners.
Nec vetus in campo Tragicus periisset aperto,
Dum timet e tecto tegula nequa cadat.
Staret adhuc Troia, et memorabile Pergama nomen,
Et Priami Imperio tot regerentur opes.
Starent Argolicae Perseia tecta Mycenae,
Et regni populus rex Menelae tui.
Nec sic Palladiae quondam decus orbis Athenae
Excisae Getico turpiter ense forent.
Nec solo Ismensae restarent nomina Thebae,
Cetera Pellei verteret ira ducis.
Omnia quae rapuit non eluctabile fatum,
Claraque delevit tot monumenta virum.
Ergo uti nec flecti, aut prohiberi sidera possunt,
Quo minus in nostris omnia rebus agant.
Sic sciri tamen et multo certa ante videri,
Seu mala portendant, sive secunda, licet.
Et licet in longum rerum praedicere causas,
Certaque venturi noscere signa mali.
Ac velut ex alto cum surgunt nubila ponto,
Et placida ex imo dorsa moventur aqua.
Arma legunt nautae, atque obvertunt littora prorae,
Et tutos repetunt puppe volante sinus.
Sic quoque stellarum casus, qui cernit, et ortus,
Et quid quoque valent sidera quaeque loco.
Excipit hic tuto venientes pectore clades,
Quaque potest notum mitigat arte malum.
Felices igitur quibus haec cognoscere signa,
Inque domos superas scandere mente vacat.
Non illos terrent metuendi nomina fati,
Non illis subito corda timore pavent.
Sed tantas rerum causas dum corde volutant,
Et memori quae sunt, mente, futura vident.
Nec nimium gaudent, animo neque turpiter haerent,
Seu bona proveniunt tempora, sive mala.

QUID proprie uxorem deceat, quaesita Theano,
Si studeat, dixit, rite placere viro.
Hoc tibi, chara, putes etiam mea Pamphila dictum,
Et facies cultu plurima digna tuo.
Sed puto, iam dices, quid nos facit ergo placere?
Hoc, si, quidquid ages, ipsa decenter agas.
Non laedas prudens dicto, factove maritum,
Sive domi fueris, sive secuta foras.
Nec temere obsistas illius garrula dictis,
Sed quaecumque idem iusserit, ipsa probes.
Ac si quando ira, vel vino praecipitatus
Facta dabit meritis non ita digna tuis:
Hoc quoque dissimules, aut si tolerare molestum est,
Blanditiis vincas aspera corda tuis.
Si fuerit laetus, laetos cape sedula vultus,
Mutuaque amborum gaudia corda levent.
Si fuerit tristis, voces imitare dolentis,
Et faciem obducta tu quoque veste tege.
Denique quidquid erit, quod vel iuvet, aut premat aegrum,
Ipsa viri votis obsequere usque tuis.
Nec levis ornatus subeat te cura gerendi,
Et quibus exhibeas corpora culta modis.
Hac quoque non segnes capiuntur peste mariti,
Auertitque alios forma neglecta viros.
Sive foris igitur versabere, sive per aedes,
Ipsa tuo venies aspicienda viro.
Ne tunicae pingues, neu sit tibi sordida palla,
Et lacera extremam limite signet humum.
Non ungues scabri, non pleni aspergine vultus,
Nec tibi sint turpi crura notata luto.
Qualis erat Baucis pendenti flaccida mamma,
Aut Hecabe nimio sole perusta cutem.
Vitta premat comptos, et taenia pura capillos,
Astringat tumidos fascia rara sinus.
Pura tegant humeros velamina, pura lacertos,
Pura sit et medias qua tegit ora nurus.
Ipsa etiam pellis quae plantam vestiet imam,
Munda sit, et niveum colligat apta pedem.
Non lacera, aut gemini densata crepidine tergi,
Aut etiam longo pulverulenta situ.
Qualibus incedit fossoris filia Cimbri,
Nuptaque aratori rubra marita viro.
Namque etiam ista movent non stultum saepe maritum
Plurimaque in paruis gratia rebus inest.
Dixerat uxori quidam, Lucretia tota
Sis licet usque die, Thaida nocte volo.
Ast ego non tantum cupiam mea Pamphila nocte,
Obsita cum tenebris omnia pulchra latent.
Verum etiam media te cernere Thaida luce.
Blandior aut ipsa Thaide si qua fuit.
Non quod tanta meos capiat lascivia sensus,
Aut pecudum turpi vivere more velim:
Sed me quae vestra est, dulcis facundia linguae,
Et decor e molli qui venit ore, iuvat.
Me iuvat et ficti prudens sollertia gressus,
Et male, sed casto vita proterua modo.
Quaeque alia est generi concessa licentia vestro,
Miscendi licitis tempora tarda iocis.
Praecipue longo cum mens iacet aegra labore,
Atque animus coeptum deficit inter opus.
Praesentes vultus, et lumina nota tueri,
Aspectuque frui, colloquioque iuvat.
Nam neque sic liquida, quae manat ab aethere, guttae
Accipiunt vires gramina fessa suas,
femina ceu longos mulcetque levatque labores,
Quos vir lassato sustinet ingenio.
Quo tu nec verbis, nec rebus differ honestis,
Qua licet usque viri corda levare tui.
Utque foris populo, placeas per tacta marito,
Penelopen aliis , Thaida vive domi.
Sed tamen ut soli res seruiat ista marito,
Sitque idem cultus causa, modusque tui.
Et procul externae maneat suspitio curae,
Sollicitam stimulis quae premat ipsa suis.
Nam res impatiens amor est, et plena timoris,
Et facile a quovis laeditur ille Noto.
Ergo ut hac cupido placeas in parte marito,
Aspice quid damnet, sedula, quidque probet.
Nec te suspectam faciant risusque, iocique,
Mista que non apto tempore colloquia.
Aut taciti gemitus, occulti signa doloris.
Aut de non grato sparsa querela viro.
Praecipue vestri fugias consortia vulgi,
Namque malos inter discimus esse mali.
Nec facile in magna sic degit femina turba,
Expers ut prorsus criminis omnis eat.
Haec elata tumet melioris sorte mariti,
Auroque et gemmis splendida tota micat.
Utque suas pandit volucris Iunonia pennas,
Sic gaudet forma futilis illa sua.
Contra haec alterius rebus marcescit opimis,
Et secum tacita carpitur invidia.
Nunc aegram stimulant alienae serica pallae,
Et varie alternis instita picta modis.
Nunc animum accendit flaventis taenia vittae,
Ipsaque in extremo mollis aluta pede.
Est etiam infausta quae perstrepit omnia linguae,
Et miscet nugis arua domosque suis.
Est et quae thalamos labefactat voce iugales,
Sollicitatque leves exitiosa nurus.
Quae mox incautam rapiunt contagia mentem,
Degenerantque animi, degenerantque domus.
Quare etiam haec aliquo praestandae est cura labore,
Ne noceant rebus damna aliena tuis.
Denique perpetuo serves ut nomen Amatae,
Et referas iusti praemia coniugii:
Sic age, sic animum fortunam confer ad omnem,
Omnis ut arbitrio stet tua vita viri.
Sic tandem uxori facies, quod par sit honestae,
Quodque ipsam deceat te, placeatque viro.

HESSE Poetarum non ultima fama piorum,
Atque idem gentis gloria magna tuae.
Qui celebras Latiis Davidicae carmina Musis,
Et tribuis rebus consona verba sacris.
Accipe quod paucis hic contigit ante diebus,
Certi, ut credibile est, ominis instar, opus.
Dum coeunt iterum Germanae in foedera gentes,
Et nova Teutonicis pax reparatur agris.
Est locus huic nostrae non longe dissitus urbi,
Planus, et occiduo totus ab axe patens.
Hinc crebri assurgunt longo curvamine montes,
Aduersum Moeni cingitur amne latus.
Huc forte egressi, procerum pars, Hesse , tuorum,
Et comitum iuxta, nobiliumque manus.
Aucupio curas, animumque levare parabant,
Et miscere simul cum gravitate iocos.
Portantur volucres, velatae pellibus ora,
Et suetae ad domini signa redire sui.
Portantur laquei, capiendis vincula praedis,
Et quassanda nigris pertica longa vadis.
Iamque solutae ibant, dempto velamine, in altum,
Ac solito in gyrum more feruntur aves.
Ecce levis vacuo sublimis in aere pica
Fertur, et informes perstrepit ore sonos.
Hanc duo falcones dextra laevaque volantes,
Ut fuit in pastum missus uterque, vident.
Nec mora, ventosas acuunt stridoribus alas,
Et praedam rapidis unguibus ambo petunt.
Fit sonitus, crebrisque gemit clangoribus aether,
Et percussa leves concitat aura Notos.
Ceu quando acta gravi Balearis verbere fundae,
Cum sonitu ex alto plumbea massa cadit.
Illi autem nimio dum caedis amore feruntur,
Et gravis exstimulat caedis utrumque furor.
Dumque timent ambo, ne praedam vendicet alter,
Aut fugiens uncas evolet illa manus.
Heu male praecipites in mutua funera tendunt,
Alter et alterius pondere pressus, obit.
Namque ut vi summa nituntur, et impete vasto
Concutiunt pennas saevus uterque suas.
Iamque fugax hostis parte ex utraque tenetur,
Stringit et hic morsus, stringit et ille suos.
Ecce gravi inter se collisi corpora motu,
Dissecat alterius pectus uterque suo.
Labentesque solo proni, languentibus, alis,
Inter quos medios tertia pica cadit.
Hoste super viva, morientia lumina soluunt,
Et victi fato, vietor uterque iacent.
Sic puto Patrocles quondam, sic fortis Achilles,
Te levis, invicto succubuere, Pari.
Illa igitur vivens, magnis stridoribus implet
Aethera, et ignotis obstrepit ore polit.
Subsequitur clamorque virum, gemitusque frementum,
Quos dolor indigni funeris iste movet.
Maestaque custodum pars corpora nota videntes,
Attoniti subito membra pavore rigent.
Sed nec longa manent saltantis gaudia picae,
Moxque eadem fato deteriore perit.
Nam dum se evoluit, dum rostris se explicat uncis,
Iamque adeo elapsam se levis illa putat.
Accurrere canes, sive hos ita casus agebat,
Seu fuit indigni funeris iste dolor.
Et miseram vix dum caudamque, alasque trahentem,
Dentibus arripiunt, dilaniantque suis.
Hunc habuit vitae finem, finemque laborum,
Quae modo falcones spreverat una duos.
Hoc sive augurium, seu factum ita forte putamus,
Non leve, si spectes, ominis instar habet.
Nam quod pica loquax falconibus una duobus
E pugna, et certa morte superstes abit:
Quodque canis ceruos solitus terrere fugaces
Accipitrum ritu, dente lacessit avem:
Nescio quid monstri secum trahit, atque pericli,
Et ventura notat tempora plena metu.
Quae precor, in melius referat, seruetque relata,
Cuius vertuntur regna, ducesque manu.
Quanquam etiam, quicumque manet nos exitus, et tu
Sive redis iterum pax bona, sive fugis.
Illa tamen restant, fractis solacia rebus,
Pica quod ultores cernet et ipsa suos.
Nec longe tanta meliorum clade fruetur,
Quaecumque haec tandem dira volucris erit.
Sed mox peiori lacerabitur impia fato,
Dentibus atrorum praeda relicta canum.
Et quam non potuit devincere Martius ales,
Discerpta a canibus vile iacebit onus.
Quae tibi nunc ideo vatum doctissime scribo,
Esses ut tantae gnarus et ipse rei.
Et mecum hanc volucrum celebrares tu quoque cladem,
Quae notat haud dubio tempora nostra metu.
Quare age si quid habes, quod rebus consonet istis,
Sive putas alio haec accipienda modo,
Profer, et incerto super omine certa remitte,
Haec ut iudicio stent mea scripta tuo.
Falcones inter, sublimis in aere pica,
Dum volat, et cantu provocat una duos:
Illi ira accensi, quatiunt clangoribus alas,
Atque hostem curuis unguibus ambo petunt.
Sed spe dum nimia, nimiaque cupidine caedis
Ardent, et neuter praecavet ipse sibi.
Mutua collidunt alterno pectora nisu,
Atque alter moritur vulnere in alterius.
Pica superstes abit, sed mox dum colligit alas,
Et velut ex certo funere rapta fugit.
Ecce eadem a canibus miseranda rapina voratur,
Et fato, occumbens, deteriore perit.

Falcones inter, sublimis in aere pica,
Dum volat, et cantu provocat una duos:
Illi ira accensi, quatiunt clangoribus alas,
Atque hostem curuis unguibus ambo petunt.
Sed spe dum nimia, nimiaque cupidine caedis
Ardent, et neuter praecavet ipse sibi.
Mutua collidunt alterno pectora nisu,
Atque alter moritur vulnere in alterius.
Pica superstes abit, sed mox dum colligit alas,
Et velut ex certo funere rapta fugit.
Ecce eadem a canibus miseranda rapina voratur,
Et fato, occumbens, deteriore perit.

POpulus et Buxus quondam certamen agebant,
Dum genus extollunt utraque laude suum.
Populus Herculei capitis referebat honores,
Atque, ait, illius frondibus orno comas.
Nec sua plus pinus, iactat neque nomina Laurus,
Sit licet haec Phoebo sacra, sit illa Rheae.
Ast ego, Buxus ait, doctae sum fama Minervae,
Illius inflatu tibia facta recens.
Nec Myrti foliis , hederae neque cedo corymbis,
Grata licet Baccho haec, fit Venus illa tibi.
Verum, inquit, liquidis praetexor Populus undis,
Et gaudent ripis flumina multa meis.
Cum tu funereis nascaris plurima bustis,
Et fugiant semen cuncta animata tuum.
Cui sic illa refert, et sacris consita bustis
(Nec pudet,) et summis conspicor orta iugis.
Inde Citoriaco comuntur pectine crines,
Sarcina nec regum dedecet ista manus.
At superas, inquit, despecto, Populus auras,
Et longe conis tollor in alta meis.
Tu tantum modicis attollens brachia ramis,
Vix tenuem supra vertice surgis humum.
Sim brevis ipsa licet, tamen hoc, ait altera, vinco,
Perpetuo virides quod gero laeta comas.
Nec mihi tum metuo, cum certant flatibus Euri,
Tuque iaces capitis mole gravata tui.
At melior domibus sum, Populus, aedificandis,
Inquit, et e ligno stant quoque templa meo.
Multi etiam tacito me tum venerantur honore,
Atque aliquod nobis numen inesse putant.
At mea, Buxus ait, mirantur dona puellae,
Agglomerant fusis dum sua fila meis.
Quae dum purpureis carpunt data pensa labellis,
Hei mihi quam tenero pollice saepe teror.
Rursus, ait, scutis sum, Populus, apta gerendis.
Et mecum tutus miles in arma venit.
Horrida cum saevas accendit buccina pugnas,
Et fremit indomita Martia turba manu.
Ast ego sum, Buxus, laetis, ait, apta choreis,
Ac sonat e ligno tibia multa meo.
Candida lascivae cum iactant crura puellae,
Accenduntque suis languida corda procis.
At si tanta putas, respondet Populus, ista,
Atque etiam paruis gloria rebus inest,
En mecum assurgit lento cum palmite vitis,
Et florent ramis Bacchica dona meis.
At de me fiunt, ait altera, pocula Bacchi ,
Spumant et musto vascula nostra novo.
Quin et sculpuntur flavo cochlearia buxo,
Nec leve multorum ponor in orbe decus.
Cui rursum in puppi, poteram quoque, Populus, alta
Stare, ait, et placidis pandere vela Notis.
Et poteram longis circumdare sepibus agros,
Gloria si tali quaeritur ulla modo.
Ast ego, Buxus ait, poteram dare parua puellis
Ludicra, vel speculis tegmina flava novis.
Et poteram nummos nostris includere cistis,
Nec foret haec operae gratia nulla meae.
Ergo, ait haec, positis spectemus seria nugis,
Quae venit ex merito gloria digna venit.
Ac mihi, si nescis, medica est, neque parua potestas,
Fertur et ex resina molle malagma mea.
Populeum dicunt, incensos mitigat artus,
Nec levis huic vis est, usus ubique patet.
At mihi, Buxus ait, quaedam est agnata voluptas,
Nec levis hortenses computor inter opes.
Utque tibi morbos pellendi certa potestas,
Sic ego plantandis seruio deliciis .
Nostri quae Graia, dicunt Topiaria, voce,
Nota diu Ausoniis res fuit ista viris.
Postremo et veterum, concludit Populus, aetas
De rebus solita est tradere mira meis.
Meque ferunt Graeci , luctu mutante figuram,
Stare virens lignum, quae modo virgo fui.
Atque apud Eridani celebres lapidescere ripas
Ex lacrimis quondam succina facta meis.
unde nec ingrato gaudent gestamine matres,
Hocque solent sacras annumerare preces.
Et celebrant vires scripta vetusta meas.
Duritiemque ferunt invicti assumere ferri,
Cum super ardentes ponor in igne focos,
Certe non ullis Buxi viciantur ab annis,
Nec vinci carie vivida ligna solent.
Quaeque volunt homines longum durare per aevum,
Materia faciunt quaelibet illa mea.
Talibus inter se verbis certamen habebant,
Buxus, et Herculeis Populus apta comis.
Utraque dum propria contendit vincere laude,
Et negat alterius cedere victa bonis.
Forsitan et studio progressae longius essent,
Haec sibi dum palmam poscit, et illa sibi.
Ni Deus audito per longam murmure silvam
Verteret huc celerem Faunus amator opem.
Qui simul amborum causas cognovit, et iram,
Compressit monitu praelia tanta suo.
Et quamuis viridem atque invictam frigore Buxum,
Maiori veniam iussit habere deo.
Sic palmam victrix, veteremque recepit honorem
Populus Alcidae numine freta sui.

Incipe desuetas mecum mea Musa Camenas ,
Dum facio alternis carminae pauca modis.
Incipe: dicemus volucris certamina ludi,
Gnosiaque artifici spicula missa manu.
Dicemus nitidum, victoris praemia, taurum,
Cumque suo populi praelia gesta duce.
Praelia per varios miscentur qualia ludos,
Fallitur admissis cum mora longa iocis.
Tempus erat medio cum Sol digressus ab orbe.
Venerat ad gelidae proxima terga nepae.
Humida cum pelagi liquidis emergit ab undis,
De grege nutricum Faesula, Bacche , tuo.
Et ferus aversas sequitur qui pone sorores,
Nocte micat prima fulgidus Oarion.
Et iam postremos claudebat vinitor antes,
Dulcia sub nudo cum pede musta fluunt.
Cum placidae Princeps pacis Fridericus amator,
Fama Palatinae, progeniesque domus,
Aspiciens patriam longo iam tempore maestam,
Bella tot indignis dum gemit acta modis.
Solarique volens animos formidine pressos,
Et mulcere gravi pectora fessa metu:
Proposuit celeris certamina nota sagittae,
Et suae victrici dona ferenda manu.
Inprimis nitidum spatiosa fronte iuvencum,
Cornua cui, nascens qualia luna gerit.
Cui gravia a summo pendent palearia mento,
Luxuriantque suis pectora laeta toris.
Ictu qui ventos petit, et pede spargit arenam,
Fronte minax torua, nec serus ore tamen.
Qualis Agenoreae quondam sua terga puellae
Praebuit, et placitum per mare vexit onus.
Qualis et Aeolia pelagi cum virgine rector,
Aonios inter traditur isse boves.
Hunc Scythicae genitum procul ad praesepia gentis,
Sarmata qua crudo sanguine vivit equi,
Et pastum Princeps tales seruarat in usus,
Esset ut hinc teli rite volantis honos.
Ergo ubi vicinas fama est vulgata per oras,
Et spacium pugnae, propositusque dies:
Conveniunt passim Rheni quos corniger amnis
Finitimos ripa claudit utrinque sua.
Vangionum populi, et veterum gens prisca Nemetum,
Et quos vicina Lutris oberrat aqua.
Gurgite quos Navas nebuloso, quos iuga Tauni,
Et iuxta pascit terra Moguntiaca.
Et procul hinc Sarnus, Matraeque ignobile flumen,
Quaeque aliis adimit nomina Prysca suo.
Hic ubi Iapygias aequavit Gallia cannas,
Victus et Ausonio Teutonus hoste iacet.
Parte alia Suevi, vastae gens accola silvae,
Martia quae Latiae nomina vocis habet.
Qua fluit aduerso veniens e monte Nagolla,
Et circum medicis terra calescit aquis.
Qua Cocer, et gelidus sinuoso flumine Nicer
Irrigat, et longo tramite sulcat humum.
Quique colunt Moeni ripas, et Quintia prata,
Et vada crescentis non sine fraude Nedae.
Quique tenent colles, madidos ubi versus in Austros
Hessiacus pingues vertit arator agros.
Venit et Helvetiis procul hinc excitus ab oris,
Qua vetus exercet plebs Tigurina solum.
Atque alius, rapido, qua flumine diluit Ister,
Norica Pannoniis proxima rura iugis.
Praecipue patrios inter, quos ista, penates
Terra tulit, gremio sustinuitque suo,
Approperant, arcusque parant, teretesque sagittas,
Et positis tentant bella futura scopis.
Non secus ac Geticae reparant cum praelia gentes,
Et subitus populi concitat arma pavor.
Noricus accensa passim fornace colonus,
Spiculaque et gladios expedit arte novos.
Quos pater ut tumido sensit sub gurgite Nicer ,
Sustulit ex imis caerula colla vadis.
Et studium populi miratus, et orsa suorum,
Creditus est tales ore dedisse sonos:
O superis dilecte senex, qui dulcia pacis
Ipse tuis meritis nomina facta geris.
Tristia qui belli mulces incommoda ludis,
Et spargis gratos inter acerba iocos.
Scilicet ut videant alii tua facta, vocentque
Depositis animos ad meliora malis.
Sic age, sic aevi venturi fama paratur,
Non odio, aut spreta cum pietate fide.
Quae simul ac dixit, salitas demissus in undas,
Impulit admota flumina prona manu.
Quem circum tenerae mulcentes pectora nymphae
Instaurant faciles per sua rura choros.
Et laetae venisse diem, quo munere pacis
Securas coleret tutus arator opes.
Principis extollunt festa praeconia voce,
Et ludos celebrant, et pia vota Ducis.
Et iam tempus erat primae certamina pugnae
Incipere, et posito figere tela scopo.
Tympana rauca sonant, et acuto tibia cantu,
Accenduntque avidos carmina nota viros.
Nec mora, diversis coeunt ex partibus urbis,
Armati pharetris plurima turba suis.
Iamque animo secum palmae meditantur honorem,
Et certam in dubiis spem sibi quisque facit.
Est locus extremam qua Nicer praeterit urbem,
Fossa sub extructis moenibus alta iacet.
Hic domus aetherias tendit sublimis in auras,
Solerti nuper condita tota manu,
Et reparata modis resplendent atria miris,
Sumptibus et magni dexteritate ducis.
Porticibus fundo surgit tribus omnis ab imo,
Sellarum totidem plana, patensque locis.
Et iuxta solido posita testudine saxo,
Scanditur obliquis ad cava tecta viis .
Huic geminae aduerso contra stant aggere metae,
Et gemini in medio molis utroque scopi.
Uno qui clauso lumine tela regunt.
Quo simul ac ventum est, positisque sedilibus omnes,
Quem sors cuique dedit corripuere locum.
Protinus immensi dextra laevaque theatri
Consedere duces, nobiliumque manus.
Hic genus agnatum, proles antiqua Philippi,
Altera pars vestrae, Dux venerande, domus.
Hic dominus terrae, quam Cocri allabitur unda,
Militiae Princeps, famaque Teutonicae .
Illic progenies Nassavae stirpis avita,
Proxima quae Catthis temperat arua iugis.
Et proles Amyci comitum de gente vetusta,
Arcis Lunigenae qui moderantur opes.
Atque alii procerum, quos vel sibi conscia virtus,
Vel novus antiquae provocat artis amor.
Quos inter medius Princeps certaminis auctor,
Augustus facie, et frontis honore sedet.
Ceu quondam in medio numero coetuque deorum
Praesidet excelsa Iuppiter arce poli.
Inde novem solito veterum de more leguntur,
Praestantes animis, iudicioque viri.
E subito nasci) causa stet arbitrio.
Ictibus hi numerum, et feriendi tempora dicunt,
Et quo res veniat quaeque gerenda modo,
Iidem etiam longo disponunt ordine dona,
Voti quae compos dextera facta ferat.
Principio aurata fulgentem fronte iuvencum,
Serica cui vestis tergora lata tegit.
Quam varii pictam distinguunt arte colores,
Testanturque suos addita signa duces.
Hinc variata locis argenti pondera, et auri,
Pro precio , aut numero quaeque putata suo.
Quaeque aliis passim facto certamine ludis,
Praemia victores parta referre solent.
Ergo ubi compositis, operum data copia, rebus,
Cymbalaque assuetum pulsa dedere sonum.
Pro se quisque viri certant animoque manuque,
Spe simul et pavido corda regente metu.
Pars validum iniecta sinuant testudine neruum,
Et chalybum adducunt cornua facta focis.
Pars usu et longa lectas aetate sagittas
Depromunt pharetris, spes, animosque, suis.
Impressis alii, quas dicunt voce columnas,
Qua tegit extremas hispida barba genas,
Diducto varie labiis titubantibus ore,
Designant oculo dexteriore scopum.
Utque solet pelago noctu deprehensus in alto,
Lumine qui fixo te Cynosura notat.
Sic illi immotos oculos et corpora seruant,
Dum levis impulsa clave sagitta volet.
Fit sonitus passim, crepitantibus undique neruis,
Qua secat elisos obuia penna Notos.
Et velut inducto caligant omnia sole,
Obscurantque breves spicula densa scopos:
Non secus, ac multa cum pulsat grandine tecta
Iuppiter, et crebris ictibus arua sonant:
Privantur late solitis prospectibus agri,
Concretaque iacet terra sepulta nive.
Quinetiam medio si qua stetit orbe sagitta,
Suppositamque brevi cuspide fixit humum.
Insequitur plaususque virum, fremitusque faventum,
Quos metus hinc, illinc spes animusque ciet.
Et laterum obiectu parte ex utraque resultat
Clamor, et ad caeli pervenit usque polos.
Tantus amor palmae, tantos victoria motus
Excitat: et variis pectora rebus agit.
Atque hic ambiguae sit quanta potentia sortis,
Et quanto casus plus valet arte, vide.
Namque alius paruo fretus moderamine dextrae,
Figit in opposito spicula certa scopo.
Contra alius magna dum providet omnia cura,
Heu frustra in vacua spicula perdit humo.
Quosdam etiam in medio dum tendunt cornua nisu,
Neruus, et immitis destituere chalybs.
Aut nimia impacta medio vi cuspide clavo,
Ut taceam falsa quos ludit imagine telum,
Quodque volans recto dum petit aere scopum,
Haeret in alterius penna trepidante sagitta,
Et frustra summam stringit in orbe rotam.
Omnia quae versu si quis comprehendere tentet,
Tentet aquas idem dicere Tethy tuas.
Sic igitur facto primi certaminis orsu,
Signantur positos, qui tetigere scopos.
Quos quia tunc vultu dea Praenestina sereno
Extulit, et summo vexit in orbe rotae,
Exultant animis, coeptorumque omine laeti,
Ultima principiis aequa futura putant.
Ast alii tacito demittunt lumina vultu,
Et sua non aequo pectore fata gemunt.
Non secus ac notos cum spectat navita portus,
Et subito aversam corripit unda ratem,
Aut spes ambiti quoties frustratur honoris,
Dum ferit accensum maesta repulsa virum.
Mox coeptos solito repetunt certamine ludos,
Et reparant animos spe sibi quisque novos.
Adductisque iterum curuantur cornua neruis,
Verberat et crebros pulsa sagitta Notos.
Sed simili quamquam moderatur cuncta labore,
Et paribus tendunt arte, manuque viri:
Non tamen et simili procedunt omnia cursu,
Fallit et eventus spes, animosque suus.
Nam quibus in medio steterat prius orbe sagitta,
Et dederat primis prospera signa notis,
Labentem aspiciunt mutato numine sortem,
Et referunt vacuo spicula rapta solo.
Contra aliis melior redit in praecordia virtus,
Excitat et motus spes reparata novos.
Fortunaque iterum, et dextrae moderamine freti,
Figunt in medio Gnosia tela scopo.
Sic quondam iactis reparat Venus avea talis,
Quae modo damnosi diminuere Canes.
Tum vero variis implentur cuncta querelis.
Cum tegitur causis res male gesta suis.
Namque alius laesam, trahitur dum forte, sagittam
Clamat, et haec nostri est, inquit, origo mali.
Aut tacito explorat currentis pollice nutus,
Facta recens teli rimula si qua patet.
Ast alius tentat labefacto stamine neruum,
Et dolet hunc vires non habuisse suas.
Aut notat in medio turgentia tramite fila,
Qua levis in torto fune sagitta sedet.
Insertasque nuci commissas unguine chartas
Reicit, atque omnem diluit arte moram.
Aut movet in summo praefixam stipite sellam,
Qua vehitur iussam pulsa sagitta viam:
Mollius hic tereti submiserat ora columnae,
Qua gerit apposita tela regenda manu.
Alter at insolita dum raptat vincula dextra,
Torsit in obliquum spicula versa latus.
Pars etiam chalybem iusto curvamine flexum
Dum negat, in dubium cornua lenta vocat.
Aut nuce luxata, queritur quod largius aequo,
Euolet incertis acta sagitta modis
Pars nebulam, aut motos accusat in aere ventos,
Et crebro humentes aspicit ore polos.
Aut mutata loco vestigia forte, reponit,
Et varie positos fertque refertque pedes.
Denique tot clara fulgent vix sidera nocte,
Aut tot verna novis floribus arua micant:
Quae fors aut hominum propria culpa dedit.
Hoc igitur pacto solem hunc, geminosque sequentes
Incerti peragunt, spem variante metu.
Et nunc hos vultu volucris Dea, nunc fovet illos,
Inque vicem laetos, attonitosque facit.
Ictus at postquam bis iam fecere novenos,
Qui numerus pugnae totius omnis erat,
Iamque peracta suum poscunt certamina finem,
Colligit et quartum fessus Apollo diem,
Advolat ingenti veniens victoria plausu,
Et tandem certo stat pede fixa loco.
Urbs vetus in dextra Moeni stat condita ripa,
Mercibus, et populo nobilis omnigeno.
Tunc cum verna novo mitescunt tempora sole,
Et spatio redeunt umbra, diesque pari.
Aut cum Libra graves immittit frondibus Austros
Et folia arboribus pallida facta cadunt.
Inde satus, reliquos arcu superaverat omnes,
Et positum undecies fixerat aere scopum.
Quaeque loco stabant victori debita primo,
Lege merebatur dona referre Ducis.
Ergo illum passim dextra, laevaque petentes,
Victorem magno vocis honore vocant.
Et iuxta aurata splendentem fronte iuvencum,
Gratanti statuunt praemia prima manu.
Applaudunt socii, longaque per atria pompa
Deducunt laetum sorte, locoque virum.
Post alii, ut fretus fortuna quisque secunda
Fixerat in medio spicula plura scopo,
Argenti aut auri donantur pondere certo:
Et sua pro merito praemia quisque refert.
Nec solum virtus aliquo pensatur honore,
Sed manet ignavos et sua poena viros.
Namque leves frustra qui tot misere sagittas,
Quot numero pugnae pars fuit acta prior,
Accipiunt solitas averso corpore plagas,
Expositique iocis, verberibusque iacent.
Quos bicolore gerens trifidam cum veste tabellam,
Et circum socii respondent vertice nudo,
Et repetunt notos, ingeminantque sonos,
Atque ita composito tanti certamine ludi,
Debita cum victis praemia victor habet.
Quos deinde alloquitur paucis pro tempore verbis,
Et studium Princeps laudat, et obsequium.
Coeptorumque breves exponens ordine causas,
Et patriae, et pacis qualia dictat amor.
His animi tristes, inquit, depellite curas
Rebus, et a longo soluite corda metu.
Quemque dedit fortuna locum, quae praemia cuique,
Accipite, et laetum concelebrate diem.
Et iam finis erat, reditum passimque parabant
Hinc populi, hinc procerum, nomina clara, genus,
Ecce tibi geminae forma praestante puellae
Incedunt altae per tabulata domus.
Pulchra quibus talos vestis descendit ad imos,
Oraque purpureo tincta pudore nitent.
Hae maris apportant textam de rore coronam,
Atque auri multo vimine conspicuam.
Atque oculis circum lustrantibus omnia seruant,
Aspiciant si qua, cui sua dona ferant.
Stabat in aduersa medio sub limine parte,
Vangionum e populo candidus ore senex:
Curia quem celebrem faciebat, et ordo Senatus,
Et res per varias publica gesta vices.
Et cives inter crebro certaverat arcu,
Et tulerat facili praemia saepe manu.
Hunc illae imposita quaesitum fronde coronant,
Innectuntque comis tempora cana novis.
Agnoscunt socii factum Ducis, et nova quondam,
Expectant similis munera laetitiae.
Amplexique virum, repetito laudis honore,
Ducunt per longos voce manuque foros.
Quos Princeps iterum verbis affatus euntes,
Moris, et antiqui commonet officii.
Utque eadem crebris redeant spectacula ludis,
Et relevent animos talia multa graves,
Inspectare iubet frondentis signa coronae,
Et data virginea florea serta manu.
Inque orbem solitis certamina nota sagittis
Ponere, et exemplis arma movere suis.
Ac ne quis levia, aut aevo ignorata priore,
More geri demens arguat ista novo.
Aetatis repetens artes, et nomina priscae,
Commemorat pharetras pulcher Apollo tuas.
Fatalesque Phrygum, Tirynthia tela, sagittas,
Priamides quarum vulnere victus obit.
Dardaniosque arcus, magnus quos sensit Achilles,
Troianos que alios arma Lycaonidae.
Et quibus altivolans fixa est sub nube columba,
Et quibus usus obit rex vetus Oechaliae.
Addit et Alconis laudes, et spicula Teucri,
Et Laertiadae cornua flexa manu.
Factaque Trinacriis Troum certamina campis,
Alteraque Aemonio facta Menaetiadae.
Quae si non iisdem telis, arcuve peracta,
Arcuque et telis acta fuere tamen.
Hinc pacem sociis , et fessis otia rebus,
Mansurasque diu fata precatus opes:
Haec ut felici succedant omine vota,
Caelicolum multa numina voce rogat.
Atque ita perfecto laetos sermone remittit,
Salue magne parens, divum genus, inclute Princeps,
Salue magnanimi vera propago Iovis
Utque facis, pacis studium, partesque tuere,
Et data mansuris otia rebus ale.
Bella gerant alii, vexent terroribus urbes,
Immittique ferant arua, domosque manu:
Te tranquilla quies iuvet, et concordia rerum,
Te cultus superum, et pacis amica fides.
Te pietas, te connubii sincera voluptas,
otia, et ingenuis tempora mista iocis.
Et facilis cultura soli, et iuga consita vite,
Et bona cum Bacchi numine iuncta Ceres.
Sint leges, legumque vetus reverentia custos,
Sit pudor, et studiis dedita cura piis .
Praecipue tenerae tangunt tua pectora Musae ,
Edita caelesti semine turba Iovis.
Queis nihil in toto restat praeclarius orbe,
Nec quidquam tempus sanctius omne tulit.
Quae mores hominum fingunt, animosque recentes,
Et prohibent mentes a feritate rudes.
Virtutesque virum, et saecli monumenta prioris
Emori, et extingui tempus in omne vetant.
Nam quis Abantiaden, quis magnum nosset Achillem,
Thesea, et Herculeae fortia facta manus?
Quis tot Achaemenio ductos ex hoste triumphos,
Subditaque Emathio Persica regna iugo?
Aut Tyrios Italo devictos Marte colonos,
Punicaque Ausoniis arua subacta viris?
Si non Aoniae seruassent omnia Musae ,
Sciret et illarum haec munere posteritas.
Musae res hominum celebrant, laudesque Deorum,
Caelesti famam conciliantique Iovi.
Hae quoque Pipinos, Latii nova nomina Regni,
Et caelo Hainricos asseruere duces.
His senior vivit vestra de stirpe Rupertus,
Et par antiquis laude Philippus avis.
Et nuper caeli frater super additus oris,
Ille tuus, pacis dux Ludovicus amor.
Cuius ob interitum longo Germania luctu,
Demisit vultus, occuluitque suos.
Cui quia te similem facilis natura creavit,
Ingenio, et multo pacis amore parem:
Has quoque perpetuas tranquillae pacis alumnas,
Praesidiis clemens ipse tuere tuis.
Casurasque iterum magno discrimine rerum
Suscipe, et in tuta sede repone Deas.
Succurrant animo regum tibi facta priorum,
Italides passim, Parrisiaeque Scholae.
Succurrant animo generis monimenta paterni,
Miliaque in doctos tot numerata viros.
Quodque diu dextro coepisti numine fretus,
Et superum fatis, auspicioque Deum.
Prosequere, et tacitas cura praeverte ruinas,
Venturisque malis, qua potes, affer opem.
Sic cum dilecta crescat tibi coniuge vita,
Et superent Pylii tempora vestra senis.
Sic Dominus, rerum penes est quem summa potestas,
Ipse tuas vires, ipse gubernet opes.

QUAE modo lugubri sedisti flebilis ore,
Dum gemis amissum maesta Thalia Ducem,
Et neque te solitae rapiunt in carmina vires,
Nec tua qui quondam pectora motus agit.
Erige demissos iterum in sublimia vultus,
Floribus et molli gramine vincta comam.
Erige laeta caput, positoque dolore priorum,
Ecce tibi Eoo Phoebus nitet alter ab ortu,
Qui tua luminibus temperet arua novis.
Ecce redit summo tibi missus ab aethere Princeps,
Auspicio magni, consilioque Iovi.
Qui tua, quae longo iacuerunt squalida luctu
Excitet, et nutu recreet ora suo.
Cui virtute parem neque saecula nostra tulere,
Nec talem posthac forsitan ulla ferent.
Quo duce non tantum studii cultura prioris,
Et veteris Musae dulce redibit opus:
Sed pietas, et prisca viris exercita virtus,
Quaeque tegit custos cetera dona quies.
Iuppiter, et celsos habitantia numina caelos,
Numina perpetua concilianda prece.
Ferte viam coeptis, et tantos Principis orsus
Dirigite, ut vestra res eat omnis ope.
Namque age, quas laudes, et quae tua facta canamus,
Versibus o semper Dux memorande meis?
An tua quae toto pietas celebratur in orbe,
Quam late Rhenus voluit, et Ister aquas?
An studium Musae referam, sociasque sorores,
Ante alios quarum numina primus amas?
Difficile est tantas inter distinguere laudes,
Nam virtute refers par ab utraque decus.
Atque ea cura tua est, is sacri pectoris ardor,
Ut repares cultus, restituasque pios.
unus ut his fato natus videare iuvandis,
Sive opus est opibus, sive opus ingenio.
Nec te tanta movet saeclorum iniuria, nec te
Rebus quod comes est gratia rara bonis.
Quo minus incoeptum peragas, positoque timore
E medio tollas, qua licet, omne nefas.
Sed procul amota veteris caligine mundi
Imbuis accensa languida corda fide.
Qualia vera monet spes, et fiducia caeli,
Quaeque sacro mentes iungit amore fides.
Qualia et ipse iubet summi regnator Olympi,
Qui firmas hominum res, animosque facit.
Ceu quondam Ezechiae firmavit pectora regis,
Sperneret ut vani verba minasque ducis.
Tunc cum vicinis trepidarent omnia castris,
Et circum Solymos hostis haberet agros.
Aut ut Iosiae roboravit numine dextram,
Frangeret ut falsi templa, domosque Iovis.
Tolleret et fatuos vulgi ludibria Belos,
Lignaque pro vero, saxaque, culta Deo.
Exemplo cuius vaesanos tu quoque ritus
Eiicis, et ficto sacra dicata Iovi.
Et damnata diu longo tua regna veterno,
Hinc monitore Deo, veram de fonte salutem
Quaerere, et assidua voce rogare iubes.
Non uti Phidiacum quondam coluere Tonantem,
Aut Iove progenitam Dorica turba deam.
Nec velut eductum Rhodii sub sidera Phoebum ,
Aut Capitolinum Roma vetusta Iovem .
Verum animo puro, puro quoque pectore aestu,
Et fretos solo numine Christe tuo.
Ceu quondam pelagi vates, qui mersus in undis
Solymus, orabat numen opemque Dei.
Macte animo, sic fama venit, sic itur ad astra,
Nomina Diis geniti sic meruere prius.
Non ut Thessalicum dorso ferat Ossan Olympum,
Aut stet Peliacis auctus uterque iugis.
Quale putant, aetas quos profert nostra Gigantes,
Scandere qui propriis viribus astra volunt.
Monstra, ferasque olim stravit Tirynthius heros,
Affecto pacem restituitque solo.
At maius quanto, verum cultumque fidemque,
Non veros contra est asseruisse Deos?
Scilicet ut terris praestat virtutibus aether,
Astraque Sol vincit lumine cuncta suo:
Cetera sic pulchro superat benefacta labore,
Quo duce stat pietas, quo duce tuta fides.
Sed velut irriguum frustra plantaveris hortum,
Ni sit qui crebra verset, aretque manu.
Et frustra in lento turgescit palmite gemma,
Si defit liquidum cui ferat illa merum.
Sic quoque quae Domini plantata est vinea verbo,
Si cultu careat, terra iacebit iners.
Quos igitur cultus, aut quas adhibebimus artes?
Nempe has quas secum Musa pudica refert.
Tempora quae prudens componit nostra vetustas,
Seruat et innumeros ante peracta dies.
Nec sinit ut recte veniant oblivia factis,
Aut meritum digna stet sine laude decus.
Sed mentes hominum regit, et variabile pectus,
Soluit et absterso lumina caeca luto.
Virtutemque suo laudis commendat honore,
Hancque ipsam precium concinit esse sui.
Nec tantum verbis laudat, qui pollet et ore,
Quale genus passim tempora nostra ferunt.
Qui Curios simulant, et Bacchanalia vivunt:
Sed bene qui faciunt, hos docet esse bonos.
Hinc quoque sublimes tollens ad sidera vultus,
Admonet authoris pectora nostra Dei.
Et patriam antiquam, et sedem expectare beatam
Hic iubet, et Christo regna parata Deo.
Denique quae propria est verae pietatis amica,
Et iungit socias, quoquo abit illa, vias.
Hoc quoque enim constat, Musae quod purior usus
Incedit passu cum pietate pari.
Atque haec illius studio exornata nitescit,
Exerit et vires altius ipsa suas.
Et velut Alcides fertur defendere Musas,
Laudibus illius tollere facta Deae:
Sic quoque sorte pari Pietas et Musa feruntur,
Altera et alterius munere tuta manet.
Aspice praeteriti tot retro saecula mundi,
Et veterum numera facta priora ducum.
Cuncta fere invenies potiore exercita cultu,
Et minus ambigua tempora mista fide.
Musa quibus sacris melior fuit addita rebus,
Atque eadem primis tradita pura scholis.
At contra spretis sordent quoque cetera Musis,
Verbaque cum verbis convenienter eunt.
Quoque magis premitur, iacet et sine honore Camena ,
Hoc etiam pietas vilior esse solet.
Nam quoties spargi coepit doctrina salutis,
Veraque de nato virgine fama Deo?
Et tamen haec eadem retro sine fruge relapsa est,
Temporis atque hominum prodita barbarie?
At melior postquam, quisquis fuit ille, virorum
Protulit in lucem scripta vetusta novam,
Et gemino linguae fretus sermone, priorum
Erudiit mentes, restituitque pias:
Vanescunt tenebrae, et veteri caligine mentes
Detersae, vero lumine vera vident.
Et pietas, et avita Dei cultura refulget,
Sermoque de pura clangit in orbe fide.
Hoc quondam et sectae monuerunt fulgura flamma,
Igneaque in sacro vertice lingua patrum.
Cum sacer aetheria delapsus spiritus arce,
Accendit facibus pectora sancta novis.
Mox patuit Domini totum doctrina per orbem,
Quantum est Eoos inter et Hesperios.
Ergo haec qui tanto veneraris numina cultu,
Et teneras iungis cum pietate Deas.
Et velut Alcides Musarum nomine Ductor
Isse diu doctos creditur ante choros,
Sic omnem impendis curam, sic ipse laborem,
Lapsas ut releves, restituasque scholas.
Quanta tibi Princeps debetur gratia, quantis,
Quaeve satis merito est gloria digna tuos
Bella gerunt alii, quatiunt terroribus urbes.
Infestant miseras, diripiuntque domos.
Pars etiam caelo pugnat, positoque pudore
Turba ferox Domini provocat arma Dei.
At tu divinae serues ut munera pacis,
Hoc agis, hoc studium est nocte dieque tuum
Cumque sua socias iungis pietate Camenas,
Mutua ut ambarum dona regantur ope.
Et quisquam summo te non veneretur honore,
Tot recte passim qui tua facta videt?
Adde, quod exemplis alios hortaris eodem,
Utque velint simili degere laude, facis.
Quaeque diu magno rerum molimine coepit,
Ille, in te cuius nunc rediere vices.
Haec et persequeris, nec tanto coepta labore
Ut frustra pereant, re, monituque facis.
Quae nisi quis constans in te foret ardor honesti,
Et studii et vitae commodioris amor,
numquam susciperes tanto peragenda labore,
Aut toties curis conficerere novis.
Praecipue ista tui sunt optima signa favoris,
Quoque tibi flagret pectus amore, docent.
Tantum idem studio quod et aevum scripta per omne
Colligis, et libris pulpita tanta reples.
Ceu quondam Aegypti fecit Philadelphus in oris,
Dum cogit toto quidquid in orbe latet.
Fecit et Ausonia Princeps Augustus in urbe,
Templa Palatino dum struit ille Deo.
Semper enim magnis virtus Heroibus ista
Iuncta fuit, multos excoluitque viros.
Quos simul et vates, et vatum scripta iuvabunt,
Nec puduit doctos inter abire choros.
Sic Calaber tumulo superadditus Ennius olim
Scipiadum totam vexit ad astra domum
Sic et Pellaeum traxit tua Musa Tyrannum
Qui datum ab Eurippi nomine nomen habes.
Ut taceam reliquos, quorum tot nomina, doctos,
Quot prope sunt claro sidera fixa polo.
felix ergo solum, talem cui fata dederunt,
Et tanto dignum laudis honore Ducem.
felix quae geminos inter sita moenia colles
Exeris, et celsum tollis in astra caput.
Quam iuxta gelidus sinuoso flumine Nicer
Labitur, et liquidis tendit in arua vadis.
Nam tibi quae redeunt, aut qualia saecula rursum
Agglomerant fusis Parca benigna, tuis?
Quaeve sub umbrosa lux haec tibi valle refulget,
Illustret radiis quae tua tecta novis?
Fallor? an aspicio primaevi saecula mundi,
Qualia Saturno rege fuisse ferunt.
Cum tutos hominum degebat turba per agros,
Non furor armorum, non metus ullus erat.
Cum neque dama canem fugeret, neque cerua leonen.
Paxque fuit rabidos inter, ovemque lupos.
Et durae quercus sudarent roscida mella,
Incultaque rubens uva pependit humo.
Sed puto, non fallor, neque enim spes vendit inanes
Iuppiter, aut caeli pondere signa carent.
Aspice candentem criniti sideris ignem,
Pronus in Arctoas qui modo venit aquas.
Hinc ubi signiferum vertit vindemitor arcum,
Et iuxta Erigone quaeritat ora patris.
Nempe ea quae quondam terras Astrea reliquit,
Signa iterum reditus praebuit ista sui.
Aspice quam claro fulgent modo sidera caelo,
Et solito Phoebus purior orbe nitet.
Et gaudet laetis vernanti gramine campis,
Floribus et molli cinctus odore comas.
Omnia quae spondent venturi commoda saecli,
Et nova promittunt tempora, fata nova.
Ipse quoque ambitas qui cingit flumine valles,
Laetior assuetas Nicer it inter aquas.
Et iuxta liquidae ducentes agmina nymphae,
Gestant puniceis tempora vincta rosis.
Quas ille insolito miscentes gaudia vultu
Aspiciens, quae sint otia tanta rogat.
Mox causam edoctus, memorantibus omnia nymphis,
A coepto cursus solvit et ipse suos.
Et dextra mulcens pendentem uligine barbam,
Aut hos aut similes edit ab ore sonos:
Tandem igitur reducis fulgent nova tempora lucis,
Et sponsore fides stat sua tuta Deo?
Tandem laeta quies, et vitae purior usus,
Musaque sincera cum pietate redit?
Et promissa diu patrum Iustissime Princeps
Sceptra tenes, regnis pignora certa novis
Teque vident populi longe lateque regentem,
Terras quas Rhenus , quas rigat Ister aquis.
Salue magne parens, rerum sanctissime custos,
Quasque colunt Musae , quasque colit pietas.
Has olim de te vates fecere priores,
Has spes doctorum carmina nota virum.
Et rata signa dedit sortis praesaga futurae
Iuppiter, et longis stella comata iubis.
Scilicet e clara venturum stirpe Ruperti,
Dotes qui patrias, quique referret avi.
Utque diu bello frater vexatus, et armis
Praestitit invictum tempus in omne Ducem.
Sic ipsum pacis studio, et pietate perenni,
Laturum celsi nomen ad astra poli.
Ceu quondam Amphion Zetho cum fratre feruntur,
Deditus hic armis, ille fuisse lyrae.
Ergo iterum virtus proprio splendescet honore,
Et veniet rebus pristina forma bonis.
Quaeque diu latuit pietas, oppressa tenebris,
Quam nitor et cultus destituere suus.
Exeret in lucem caput, et rediuiva per urbes
Perque tuos ibit Rhene bicornis agros.
Addent se sociae procul ex Helicone sorores,
Quique regit teneras praeses Apollo Deas.
Addent se sociae pax, et concordia rerum,
Quaeque parit terris otia, sancta quies.
Nulla hic barbaries subsistet, nulla Tyrannis,
Gaudebuntque nova tempora Iusticia .
Ipsa Ceres agros flava ditabit arista,
Ipsa dabit pecori pabula laeta Pales.
Et pater ipse nova praecinctus vite Lyaeus,
Spumanti implebit grandia praela mero.
Talia saecla suis dixerunt currite fusis,
Versantes hominum pollice fata Deae.
Sic ait, et placido praeter sua moenia cursu
Labitur, et laeto tendit in arua pede.
At tu cui tanta est rerum concessa potestas,
Cui solum, et regni tradidit arma Deus.
Respice vota virum, Princeps venerande, piorum,
Et bene conceptam spem, sine, facta probent.
Succurrant animo, veterum praeconia regum,
Quos Latium, vel quos Dorica terra tulit.
Plurima pars quorum fama super aethera nota,
Nunc quoque non vanae praemia laudis habet.
Succurrant animo maiorum exempla tuorum,
Et Pallatinae nomina nota domus.
Quorum alii sanctas accensi numine mentes
Ornarunt opibus templa, domusque suis.
Ast alios sacrae tenuit reverentia Musae ,
Quamque vides, istam constituere Scholam.
Denique succurrant, quorum nunc nomina gestas,
Parte quidem Henricus, parte vocatus Otho.
Nam quis Saxonici nescit primordia regni,
Et toties sorti praelia gesta manu?
A quibus et Bavarum quaesita est gloria genti,
Utraque dum fratrum tuta stat arbitrio.
Aut quis Francorum non novit nomina regum,
Ordine quos ternos protulit una domus?
Qui dum maiorum leges et iura tuentur,
Pontificum quas non sustinuere minas?
Quorum ut nota sequi vestigia tu quoque pergas,
Et genus, et proavi, et te tua fama movet.
Sed nihil aut verbis opus, aut hortamine longo est,
Iamque patent pridem carbasa passa Notis.
Tu modo, quem penes est nostrae custodia vitae,
Numine qui versas tempora cuncta tuo.
Da pater ut nostris propria haec sint omnia rebus,
Inveniantque suam votaque spesque fidem.
Sic tua per totum celebrentur nomina mundum,
Et genus imperiis pareat omne tuis.
Sic patre te, genitum quondam, sed virgine matre
Agnoscant homines mente, fideque Deum.