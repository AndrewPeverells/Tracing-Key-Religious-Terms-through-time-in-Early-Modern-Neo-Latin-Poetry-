CYnthius Hesperiis absens dum conditur undis,
Splendidaque obscuro subtrahit ora polo,
Abscedit pariter desertis gratia terris,
Cumque ipso fugiunt gaudia cuncta die.
Nil oculis gratum est: rebus color omnibus unus:
Et, nisi quod lucent sidera, cuncta latent.
Saepe etiam densae subtexunt sidera nubes,
Et tantum caelo frigidus horror inest.
Forma latet mundi: fugiunt cum luce colores:
Ingeminant tenebrae: nox caret igne suo.
Pallentes umbrae, lunaeque silentia terrent,
Et facit incertos murmur inane metus:
Non fruges terrasque fovet genitalibus auris,
A grato Phoebi qui venit igne, calor.
Denique non ullis resonans concentibus aether
Triste viatori mollit amoenus iter.
Obscenae tantum volucres stridentque, gemuntque,
Et praedas, caecae munere noctis, agunt.
At postquam Eois Titan revocatus ab undis,
Tristia purgato decedunt nubila Caelo,
Antraque diffugiunt in sua noctis aves.
Reddit et ex facili renovato pristina mundo
Gaudia cum grata luce renata dies.
Nec multis opus est: satis est praesentia Phoebi:
Omnia, formoso dum redit axe, vigent.
Qui sibi subiectis arcere incommoda regnis,
Inque bona populos pace tenere volet:
Et volet occultas prudens avertere turbas,
Quas plebs de nihilo seditiosa movet:
Ille suae vultum caveat subducere genti,
Et procul à regno, qua licet, esse suo.
Esse procul res plena metu, res plena tumultu est:
Sic amor in Regem, qui fuit ante , perit.
Iura fidesque labant: omnes simul arma loquuntur,
Nec timet in partes quisque coire suas.
Tempora spargendis nec sunt magis apta querelis.
Quam cum , qui causas tollere possit, abest.
Discordes prohibet Regis praesentia motus,
Seu fera flectat amor pectora, sive timor.
Magna est augusti semper reverentia vultus:
Magni nescio quid numinis instar habet.
Frangitur hoc vultu praeceps audacia turbae,
Et pietas animos, et subit ora pudor.
Promptius est medico nascentem pellere morbum,
Ipse sua praesens si levet arte malum.
Nec Regi minus est animos irasque suorum
Flectere, turbatis si modo rebus adest.
Quae subeunt, praesens dispellit nubila Phoebus;
Occidat: infaustae mox dominantur aves.

Dum spes nulla fugae est, et iam prope cerva tenetur,
Caesareos supplex procidit ante pedes.
Et mox depulsi rabiem posuere Molossi,
Et catuli voces continuere suas.
Obvia perfugium pavido dedit ara timori,
Salvaque Caesareo munere vita fuit.
Partes quisque suas, Rex has, miser expleat illas:
Alter opem supplex postulet, ille ferat.

Ne laxa nimium , nimium neque contrahe frenum:
Euentus miseros illud et illud habet.
Si laxes nimium , sonipes contemnit habenas,
Et se de molli proripit ipse manu.
Si durus nimium restringat lora magister,
Sternitur, et praeceps in sua terga cadit.
Utraque res damno est, res utraque plena pericli:
Altera sessores, altera perdit equos.
Qui sapit, ad ductos iusto moderamine frenos
Temperat, ut nec equo, nec noceatque sibi.
Sic Regni qui sceptra tenes, populosque gubernas,
Nec laxus nimium , nec nimis asper eris.
Si nimis indulges, spernent tua iusta rebelles,
Et minues Fisco iussa tributa tuo:
Si nimium stringas, odium, et maledicta rependent,
Inque tuo regno vix bene tutus eris.
Te demum in vitae partem si verteris omnem,
Semper, quod nimium creditur esse, nocet.

Desine: florilegae quid turbas horrea gentis?
Atque quiescentes, stulte, lacessis apes?
Non impune feres: aderunt mox excita castris
Agmina: bella tibi, bella timenda manent.
Ecce lacessitus portis exercitus omnis
Iam ruit: auditur vox imitata tubas.
Non facile evades: en undique cingeris armis,
Et foedant vultus spicula saeva tuos.
Tota tuam subeunt (sentisne?) examina vestem;
Et tumet à plagis iam tibi tota cutis.
Armatam frustra depellere niteris iram:
Hanc aciem contra, te nihil arma iuvant.
En caput atque oculos denso niger agmine miles
Obsidet, arreptam persequiturque fugam.
O quanto melius non irritasse quietas,
Et ceris avidas abstinuisse manus!
Non labor est paruos volucrum turbare penates:
Sed iam turbatis non capit ira modum.
Tu quicumque sapis, numquam sis pronus ad arma,
Sed sine quemque sua , ( qua pote) pace frui.
Ponere sed coeptum, grande laboris opus.

Sunt eadem haud semper, varie sed tempora mutant.
Mox sunt Mavortis, quae modo pacis erant.
Saevit , et opponit paci discordia Martem.
O quanto melius connectitur Ensis Olivae!
Et Mars cum placida Pallade foedus habet!
Numinis haud mens est paci committere Martem,
Sed vult ut Martis pax statuatur ope.
Hinc Marti, et paci finem praescripsit eundem;
Qui sit regnorum publica prosperitas.
Bella gerat Mavors, sed non nisi Pacis amore;
Si pax non iubeat, Mars neque bella gerat:
Sed sedeat pingui frontem redimitus oliua ,
Et pacis studeat prosperitate frui.
Ne tamen ignavum faciant longa otia Martem,
Sed sit, quo quondam bella futura gerat,
Provida curatis Martem pax instruat armis,
Praesidia et belli, dum viget ipsa, paret.
Commune officium est placide coniungere dextras,
Et dare communi tempora fausta rei.
Arma parent pacem; pacem tueantur et arma;
Sed pax Mavorti comparet arma suo.

Illa Paraetoniae notissima bellua terrae,
Quam nutrit densis Nilus arundinibus,
Ob quam frugiferas metuit contingere ripas,
Et bibere optatas saepe viator aquas,
Occurrens timidis summa Crocodilus arena ,
Exanimat subito territa corda metu.
Interdum laceros morsu depascitur artus,
Et late sparso sanguine ripa madet.
At si quis contra strictis obsistere telis
Audeat, armatas obiciatque manus,
Ira cadit, tristesque minae furiaeque residunt;
Quique timendus erat, concipit ipse metum.
Haec saevae natura ferae est: fugientibus instat;
Instantem contra , victa timore, fugit.
Haec quoque non vana est sese iactantis imago,
Qualis Plautini scena Thrasonis erat.
Ringitur, et vanis alios terroribus implet,
Et lepus est animo, qui fuit ore leo.
Si timeas, cognosce prius quae causa timendi:
Saepe supervacuo palma timore perit.

Cautus age, et numquam fugientem spreveris hostem:
Subdola saepe dedit maxima damna fuga.
Magnanimum Tomyris confixit barbara Cyrum,
Cum fugiens, Persas obruit insidiis.
Tunc qui fraude pari tabo macularat Araxem,
Incautus proprio concidit ipse dolo.
Quid memorem, certos ut saepe tetenderit arcus,
Converso Parthus fidere visus equo?
Romanas Aquilas, et divitis agmina Crassi,
Et tot per fictam perdita signa fugam?
Quis nescit Latias quoties Tiberinus ad undas
Illacrimans, largis fleverit aeger aquis?
Non semper parilem servat Bellona tenorem:
Nunc hac, nunc illa fertur in arma via .
Saepe cruentatis laurum vehit illa quadrigis,
Et palmam à victo cominus hoste rapit:
Saepe relata manu periit victoria fraude,
Et fuga laurigeros saepe reduxit equos.
Tu, quem delectat prudentis gloria Martis,
Qui laudem bello, praemiaque ampla petis,
Obserues hostem quamvis diffugerit, et rem
Esse tibi Partho cum fugiente puta.

Arma foris vigeant, regat at prudentia bellum:
Haec adsit, feritas Martis inermis erit.
Assyrium prudens extinxit femina fastum,
Victori proprio cum tulit ense caput.
Nil vis caeca iuvat, belli nisi provida virtus,
Consiliique potens, robur, et arma regat.
Quare si quis avet, nomen conquirere ab armis,
Arma ex consilio militiamque gerat.
Armatas etenim superat prudentia vires,
Hac sine nil enses, saevaque tela iuvant.

Dum quaerit liquidis praedam piscator in undis,
Anxia piscantem cura, metusque tenent.
Et modo diffuso scrutatur gurgite piscem,
Et modo , ne fugiat praeda reperta, cavet.
Imo minor capere est, quam captam cura tenere:
Perdere nam gravius, quam caruisse, malum est.
Hinc caute impletas conatur claudere nassas,
Et cauta deplet retia plena manu.
Si qua Deus larga tribuit tibi munera dextra ,
Inque sinum Lydas fudit amicus opes,
Aut iuste extortas, concisis hostibus, urbes,
Sub tua iura tibi, Marte favente, dedit;
Sic studium, et vigilans, quod habes, tibi cura tuendi:
Saepe abeunt citius , quam pariuntur, opes.

Non omnis freno sonipes flectendus eodem:
Arte leves currus, arte regendus equus.
Mitia si rigidis durescant ora lupatis,
Paulatim assuescent durius illa regi:
Aspera sed contra loris si lenibus urges,
Contemnent mitem non bene pressa manum.
Et genium, et linguam, dentes, atque ora magister
Inspicit, indocilem flectere doctus equum;
Atque his frenandi prudens accommodat artem,
Ne noceat forsan, dum relevare cupit.
Qui regit imperio populos, nutuque coercet ,
Non omnes uno dirigat ille modo.
Sunt, ut equis, moras varii mortalibus: ille
Leniter, hic alia vult ratione regi.
Ille regit belle , qui, cum discernere mores
Noverit, his nil non convenienter agit.

Ne qua foret partae paci vindicta superstes,
Neu quis privata conderet arma domo,
Rex vetuit cautus sicas
Tutumque edicto fecit inerme latus.
Quod ne forte ulli posset quasi poena videri,
Qui gladium visus ponere, primus erat:
Et mox nobilitas legem regemque secuta est,
Promptaque nudatum praebuit ense latus.
Regis in exemplo vis et laus vertitur omnis:
Quisque libens sequitur, quem tenet ille, modum.
Est via servandi longe rectissima iuris,
Si legem, quam Rex iusserit, ipse facit.

Cum semel admisit leges, ac frena momordit,
Numquam vincla nimis detrahe mitis equo:
Sed consueta tene molli ad praesepia loro;
Nec discat toto ludere liber agro.
Paret, et in gyros pressis agitatur habenis,
Sessoremque suum fert patienter equus.
At simul excussit nullo prohibente capistrum,
Praecipiti fertur lata per arva gradu.
Nec facile exutas iterum patietur habenas,
Nec facile , ut nuper, terga premenda dabit.
Sic est cum populo: sequitur patiturque regentem,
Cum ducis assuevit legibus ipse sui.
At si libertas animum in contraria vertit,
Excussisse iuvat, quod tulit ante , iugum.
Ipse sibi rex est, ipsi pro lege voluntas,
Et libertatis frena recusat amor.
Larga quidem gratos decet indulgentia Reges,
Et meritis facili reddere dona manu;
At si forte volet dare, vel donanda petuntur,
Quorum prudenter paenituisse potest;
Ut sunt Regalis sceptri minuentia census,
Iura vel Imperii tollere nata sui,
Hic opus est, rigido frenum cohibere lacerto;
Ne cogatur, equus dum fugit, ire pedes.

Cum vaccam Iuno servandam tradidit Argo,
Centum luminibus pervigil Argus erat.
Tot tamen infidus sopivit lumina somnus,
Raptaque custodi vitaque, bosque fuit.
Quod si centum oculis unam servare iuvencam
Pervigil, et prudens non satis Argus erat:
Cui, quacumque, patet custodia credita Regni est,
An non mille oculis Rex opus unus habet?

Aspice Calchidico dum stant in littore puppes,
Victima pro Danais regia virgo cadit.
Tune putas sicco spectasse Agamemnona vultu,
Cum caesa ante suos concidit illa pedes?
Non certe : at patrios domuit Res publica sensus,
Et valuit patriae filia amore minus .
Nempe decet Reges, privatim quicquid amatur,
Communi patriae postposuisse rei.
Pars, res privata est; sed res est publica totum:
Prae toto partem quis sapienter habet?

Ne non praeviso subito capiatur ab hoste,
Custodem in speculis Dux bene cautus habet.
Hic hostem tacitis venientem prospicit armis,
Indicat et castris signa inimica suis.
Hic ad nudatum propere citat agmina vallum,
Quasque procul vidit, destruit insidias.
Provida dictavit talem prudentia legem;
Qua mala vitari posse futura docet.
Improvisa nocent; melius provisa caventur:
Nosse iuvat multum , quam venit, ante febrim.

Non est apta cibo, sanis neque commoda mensis,
Et, nisi contuderis, non bene salpa sapit.
Salparum est hominum similis natura frequenter:
Nil sapit, aut recte , ni bene tusa, facit.
Obstipum caput est, dura atque adamantina cervix,
Ipsaque, qua sapiat, mens rationis eget.
His melior rigido nulla est medicina flagello:
Namque ubi abest ratio, verbera dant sapere.

Quid gallus celsis ventorum in turribus index,
Mobilis incerto vertitur usque Noto?
Cur potius varios non signat femina ventos?
Mobile plus nullum mobilitatis habet.

Humani generis cum dicor amore teneri,
Credite: fama facit, resque probata fidem.
Nec male nota mei, nec pauca feruntur amoris
Pignora: saepe homini vita, salusque fui.
Sed redamando vices qui reddat gratus amanti,
Iustaque pro meritis praemia solvat, ubi est?
Me miserum! tamquam lingua spumaque nocerem,
Si stet nos inter ratio, peccamus utrimque:
Sumque ego sympathicus; sed male gratus homo est.

Scorpio mortiferum, si palpes, inferet ictum:
Contere, mox vires, quis medeatur, habet.
Sunt, tibi qui graviter, tua post benefacta, nocebunt,
At bene te factis, post male facta, colent.
Hos, cave, ne palpes, duris sed contere flagris.
Namque homini haud raro Scorpius, alter homo est.

Dum Sol, Oceani sese mersurus in undis,
Occiduum properat perdere nocte diem,
Impiger, ac prudens, cursu festinus anhelo,
Sollicita accelerat mente viator iter;
Nec sibi permittit celerem, quam computat, horam,
Per vina, aut epulas, blanditiasve rapi.
At nos quis vitae properant occumbere soles,
Et lux, qua fruimur, non reditura fugit,
Usque sumus tardi; neque stans in limine vesper,
Nos monet ignavum praecipitare gradum:
Sed retinet segnes semper malesuada voluptas,
Illicioque levi nectimus usque moras.
Quid sequitur tandem? nisi, Sta procul urbe viator,

Dum fornax ardet, dum ferrum molliit ignis,
Per sua Mulciberis malleus antra sonat.
Ferrea nam solo superatur massa calore:
Si ferrum friget, friget et artis opus.
Omnia tempus habent: nil fit, sine tempore, recti:
Vel ferrum vinces, si favet hora, tibi.

Ut captiva sui soletur taedia claustri,
Musica per varios it philomela modos:
Saepe canunt homines, quis suadent tempora fletum,
Luscinias etenim sors quoque dura facit.
Sic animo duri subeunt oblivia casus.
Te quoque fortunae si premit ira, cane.

Nil credas modicum, quod summa incommoda praebet:
En fugiens modico, fune tenetur avis.
Namque mali, in modicis si capiare, sat est.

Unda licet tumeat, Boreasque, et saeviat imber,
Naufragaque ante oculos mersa carina natet,
Atque iter illacrimans sobolesque retardet, et uxor,
Quin reditus abeat nescius ipse sui;
Attamen extremos properat mercator ad Indos,
Cunctaque lucrandi vincula rumpit amor:
Cum tutis scateat lucris ditissimus aether,
Cur non aeterni tanta cupido boni est?
Nempe sumus vani, nec quaerimus optima nobis;
Sed tantum in lucro, quod videt omnis habet.

Alciden nigris sepelisset Fama tenebris,
Ni toties victo clarus ab hoste foret.
Turpe nimis vinci est; habet at victoria laudem:
Vincere si nescis, te neque musca timet.
At si vis celebris, si vis mirandus haberi,
Fac te victorem fama loquatur, eris.

Magnanimus miles, cui laus, et praemia curae,
Qui censet vinci turpius esse nece,
Spe desperata , porrecto inglorius ense,
Per turpes optat vivere nemo preces.
Cur toties igitur stygio superamur ab hoste?
Et victor nobis eripit arma Charon?
Nec potius laudem pudet, atque amittere caelum,
Quam sub tartareum turpiter ire iugum?
Scilicet imbelles animi Melitesque catelli,
Turbaque bellatrix, sed leporina, sumus.

Nudus in Ausonia pugnans luctator arena ,
A palmae aspectu vimque, animosque capit.
Vincere quisquis amat perpendat praemia pugnae,
Vincendi magnum praemia pondus habent.

Quam diversa tenet stultorum vota voluptas!
Cuique suo ex sensu vita beata sua est?
Hunc faciet Regem fictum diadema papyro,
Fulmineum ast istum lignea tela Iovem:
Longus et huic ensis, turpisque aerugine thorax,
Suadebunt armis Pergama versa suis.
Vitrea scruta alius, proiectaque computat aera,
Ceu teneat dites Pygmalionis opes.
Ille crepat risu, flere huic est summa voluptas,
Vina isti, illi sunt vita beata canes.
Denique quid multis? ditant sua somnia stultos,
Quemque nolae Croesum, clauaque farta facit.
Stultitia haud dispar ludit temeraria mundum,
Re miser est, sensu dives at ille suo.

Praeterit usque fugax, monstratque occasio calvam;
Et, ni à fronte comis accipiatur, abit.
Insequeris frustra , vix et neglecta redibit,
Si frontem occurrens porrigit illa, rape.

Brutorum regi stolidus maledixit asellus,
Turgidus exuvio namque leonis erat:
Et sese Herculeis componere viribus audax,
Cur mihi sit Nemeae cura leonis, ait.
Non tulit hunc fastum leo, sed discerptus asellus
Verba sub assumpta grandia pelle luit.
Eminus aspectans, bardum vulpecula risit,
Atque haec sunt spreti praemia Regis, ait:
Discite ab exemplo, non temnere Principis iram,
Irritata graves namque habet illa manus.

Raro unus regum bene dirigit Esseda rector,
Praesertim indomitis per scabra vectus equis;
Multa sed augustum ducit custodia currum,
Ne fors in praeceps devius axis eat.
Hic primos moderatur equos; regit ille sequentes,
Iam iam labentes sustinet ille rotas.
Cetera quin etiam quae gens comitatur euntem,
Sollicitas adhibet, ne ruat ille, manus.
Publica cur raris par est modo cura Monarchis?
Sed regni aurigam saepius unus agit?
Si currum sapiens nemo commiserit uni,
Per saxa et scopulos quando terenda via est,
Cur hominem solus currum qui dirigat unus
Et Regni, et Regis, credimus esse parem?
Anne gubernandi leviora pericula Regni,
Quam proficiscendi regius axis habet?
Non puto, sed multis nisi sit prudentior unus,
Res Phaethontaeus publica currus erit.

Vincla, cruces, cippi, plectant malefacta rotaeque,
Si qua vel est gravior poena statuta reis.
Conscia nequitiae pestis sed pessima mens est,
Tisiphone peior, tartareoque cane.
Namque minax hydris stygiisque armata flagellis,
Carnificem aeternum pectoris intus agit.
Nec toties atrox triplicat fera verbera tortor,
Quam domat haec variis impia corda rotis.
Crimina vix aliis opus est mulctare catastis;
Saevior his tortor mens mala semper erit.

Assuetos crebris asinum, servumque flagellis,
Haud cernes tetram ponere pigritiam.
Nam quis pulsati grandis fiducia tergi est,
Propositum vitae vix melioris habent.
Aspice quis rigida dorsum secuere triremes,
Quod genere hoc hominum nequius esse potest?
Quid? quod deterior fur est, qui publica saepe
Per fora carnifici terga secanda dedit.
Nempe frequentatis cutis est quis dura flagellis,
Emendant nullos verbera saeva malos.

Munificos benefacta decent, et gratia Reges,
Parca nec ad dandum divitis esto manus.
Sed dare quando voles, careant tua dona rubore,
Gratia ne pereat munere forte tuo.
Nam dando ingenuos si vis confundere vultus,
Ut quid donaris classica, voxque canant,
Iam, mihi crede, tuo periit bona gratia dono,
Nam plus quam dederas, sic, Pharisaee, rapis.

Non ager, aut hortus, domus est quoque nulla guloni,
Iam pridem in liquidum cuncta abiere merum:
Quaeque superfuerat, tota est decocta supellex:
Ille tamen longa nocte, dieque bibit.
Nunc etiam ad vestes ventum est: braccasque, togamque
Et rapta in vinum pallia caupo liquat.
Dira tamen nondum sitis est restincta guloni,
Ulterius semper sed sitit, atque bibit.
Quid tandem fiet? nam nil iam denique restat.
Unde liquet caupo quod bibat ille, merum?
Credo, suos oculos tandem dabit ille liquandos,
Qui dare, si nequeant vina, dabunt lacrimas,
Sic erit arenti, quod polit et usque guloni.
Nam si defuerint vina, bibentur aquae.

Arrepunt tardo commoda magna pede.
Cur homini misero tanta est perversio sortis,
Pluribus ut scateat vita referta malis?
Nempe quia exilium patimur dominante noverca,
Prospera nobis cum sors habet exilium.
Sed brevis haud stabit longum proscriptio tempus,
Perfer, et obdures igitur; minus aspera torquent,
Quaecumque haud dubiae spem brevitatis habent.

Excidit everso curru prostratus Auarus,
Et fracto in nigro pulvere crure iacet.
Disruptis, circum dispersa pecunia saccis,
Gramineum vario contegit aere solum,
Ille sed invalidus, tota porrectus arena ,
Colligere effusas non valet ipsus opes;
Sed miser à turba , nummorum parcus, et auri,
Gratuitum auxilium, praetereunte petit;
Festinus surda sed praeterit aure viator,
Clamantique manus auxiliumque negat.
Sed iaceas hic usque rapax, et sordidus, inquit,
Abs te nam meritis gratia nulla venit.
Nemo tibi officio miseratus serviat ullo,
Nam dare qui nescit, nescit et accipere.

Contingit raris eadem clementia sortis;
At bene molliculis mulcentur terga catellis,
Dormit et in dominae parva Lycisca sinu:
Quin et pinguis Hylax bene coctas nauseat offas,
Vile sed in stabulo stramen asellus edit.
Isti terga tument, saevis lacerata flagellis,
Et simul imposito pondere pressa gemunt.
Ille sed exsultans per lectos ludit heriles,
Seque ullum praeter nec grave pondus habet.
Quam partita hominum varie sunt Numina sortes!
Quam sunt vix ulli conditione pares!
Transigit hic vitam, vitam quoque transigit ille,
Vita sed haud unum vitae habet ulla modum:
Vivere si quis amat, modus est tutissimus illi,
Cui sua sors satis est, invidiaque caret.

Mens humana loci semper cupidissima summi est,
Et Zebedaeiadum vota superba fovet:
Sed defecta iacens, propriis et viribus expers,
Nec potis est pennis scandere, nec pedibus.
Et tamen usque suis votis super exit Olympum;
Quaerit et alterius subvenientis opem.
Sed lavat aethiopes, et capros mulget olentes,
Aut avium, implumi cum bove, captat iter,
Qui stolidus vanis, neglecto Numine, curis,
Spes tantum humano ponit in auxilio.
Si placet ascensus; non vana superbia, sed te
Sidera summa super Numinis aura vehat.
Nil iuvat absque Deo: qui si proclivior in te,
Supponat votis brachia firma tuis,
Ipse licet toto confractis corpore membris,
Et iaceas nullis usque miser pedibus,
Protinus , aetherios sanus volitabis in orbes,
Aliteque et citius , qui Iovis arma tulit.
Succollante Deo facilis conscensus in altum,
Namque potens rerum est, nilque quietis eget:
Illi sola satis prona est ad posse voluntas;
Qui mundum digitis fertque refertque tribus.

Humana à geminis penduntur gesta stateris,
Altera Christe tua est, altera Luciferi.
Utraque inaequali sed pondere, crimina pensat:
Quod gravat, ista levat: quod levat, illa gravat.
Opponit Christus nostris sua funera culpis,
Pondere, et hoc iusto fit mea culpa levis:
Nostra, sed haec contra , pensat mala crimina daemon,
Et lance iniusta fit mea culpa gravis.
Nempe suus multum dispar est finis utrique;
Tollere spem Daemon, sed dare Christus amat.

Exercent crebras vulpesque, leoque rapinas;
Maiores praedo sed leo maior agit.
Fur gallinarum spoliat vulpecula cortem,
Et damna agricolis, sed nisi parva, facit.
At leo, latro ferox, in cuncta animantia saevus,
Quin hominum et promptus pascere carne gulam est.
Et tamen ad nullum veniunt data damna tribunal,
Nec se ipse ad poenas, suppliciumque vocat.
Sed quando esuriens, pavido vulpecula furto,
Ex patula raptam corte ferebat avem,
Protinus ille fremens, ceu criminis ultor iniqui,
Irruit, et miserae tergora dente secat.
Illa cadens, eheu! Quam mos est pessimus, inquit,
A saevis tigridum forte profectus avis!
Omnibus ah pronum est propriis ignoscere culpis:

Turpis in opposito spectans se simia vitro,
Et catulos gestans, gaudia bina capit.
Nam se, conspecta veluti Narcissus in unda ,
Diligit, et formam deperit ipsa suam:
Dein catulos mirata suos, atque oscula figens,
Aut Veneris putat, aut Palladis esse genus.
Haec cum spectamus: Nobis dat simia risum,
Dicimus, et stulta est bestia amore sui.
Res amor est absurda sui, dignissima risu:
Sed cur ridetur simia, non homines?
Stultitiam an potius nostram non rideat illa?
Nobis dux ratio est; haec ratione caret.
At quota pars hominum proprio non peccat amore?
Risusque insipiens simius ipse sui est?
Nemo etenim est sapiens, qui se delirat amando;
Usque amor hic stolidos, ridiculosque facit.

Mortiferos oculos, animamque, et virus echidna,
Martius et serpens, et basiliscus habet:
Sed letale magis meretrix, graviusque venenum est.
Salvus ab interitu qui cupis esse, fuge.
Illa potest oculis toti dare toxica mundo:
Cum canit, aut loquitur, saeva aconita vomit.
Illi nulla fides, nulla est constantia mentis:
Non illam Veneris, non amor explet opum.
Illa ornare dolos, in proelia mittere fratres,
Hostibus invictos vendere prompta viros,
Illa etiam miseros hominum depascitur artus:
Hanc propter reges, regnaque versa iacent.
Persica Persepolis, miserandaque Pergama Troiae,
Sunt duo iam propter turpia scorta cinis.
Et quid opus multis? quam sit mala bestia scortum,
Diluvium, et Sodome, tuque Gomorrha doces.

Atrox ira malum est omni spoliata decoro,
Nec se mente sinit, cum furit illa, regi.
Nam simul atque animi rupit cohibentis habenas,
Fit gravis, erepta mox ratione, furor.
En, quam mente procul Salaminius excidit heros,
Ille timor Priami, Graiugenumque decus!
Is, cum facundi lingua superatus Ulyssis,
Perdidit haud aequis Hectoris arma fabis;
Versus in immanem rabiosa bile furorem,
Ultor in innocuas saeviit ense sues;
Ac mox, deterso vindictae errore, pudoris
Impatiens, propria concidit ipse manu.
O turpis rabies! ô saeva protervia mentis!
Quae, frustrata oculis, nil rationis habet!
Nec fidum vero socium distinguit ab hoste,
Et male securas reddit amicitias.
Hanc cave; vel tutum nemo te credat amicum:
Namque nec ipse tibi tutus amicus eris.

Nigra nigro nubat, societ se candidus albae;
Disparium raro est sat bene firmus amor
An bove cum nitida quisquam sociabit asellum?
Cumque lupo placidam iunxerit ullus ovem?
At cerne ut similes facili nectantur amore:
En lea cum caro cara leone cubat.
Cervam cervus amat; pascit cum tigride tigris,
Et coniux simo sit capra sima capro.
Assiliunt agnis agni, canibusque catelli.
Et comes it lepori tuta per arva lepus.
Vulpi haeret vulpes, urso coniungitur ursa.
Atque aper in silvis consociatur apro.
Quod natura docet cur non imitantur amantes?
Quaerimus at toties iungere dissimiles?
Nectit amor similes, pariumque ligamina firmat:
Infirma imparium vincula nexus habet.

Aspice, quae quondam veteri spectacula Romae
Munere sanguineo turpis arena dedit,
Terribiles uri, metuendis viribus ursi,
Et par Maenalio dente tremendus aper,
Raptoresque lupi fortesque in proelia tauri,
Si qua alia aut mitti bestia digna fuit,
Horrendo, ac Nemees simili commissa leoni,
Victa theatrali pulvere strata iacent.
Solus at imbellis, canibus neque credulus ullis,
Quo mage pro vita bestia nulla timet,
Assidet intrepidus, positoque timore cruentos
Ingreditur rictus, tutior inde, lepus;
Securusque sui veluti cum compare ludit,
Sive capi patiens, sub pede sive premi.
Quin pedibus pugnax paruis, etiam insilit ipse,
Grandiaque exiguis morsibus ora petit.
Nec metuit tractare iubas, et scandere dorsum,
Per patulam petulans ire, redire gulam.
Et patiens, placidusque leo, velut inscius irae,
Gaudet, et atrocis nil feritatis habet:
Sed facilis, blandoque avidus colludere, sese
Lusori indulget, blanditiisque favet.
Cum fugit, insequitur; mox cum redit, accipit ulnis;
Denteque ceu fracto molliter ore tenet.
Tam fera (quid multis?) lepori dant ora receptus,
Suntque illi à saevo tuta latebra cane.
Nempe decet magnos mitis clementia reges,
Parcere supplicibus, frangere colla feris.
Sed caveat, ne segnis alat clementia culpas.
Sit mansuetudo maxima, non nimia.

Quid non blanda facit, mentem furata voluptas!
Pro quot magnanimos perdidit illa viros!
Cernis, ut in Dalilae gremio Saraaeius heros
Dormit, et exitio proximus ille suo est.
Quam brevis, et turpis somnus fuit iste voluptas!
Quot mala privatim, quot dedit ille palam!
Ille cui ludus fuerat lacerasse leonem,
Ille Palaestinis dira ruina plagis,
Qui Thamnathaeas promptus succendere messes,
Ter centum iunctis vulpibus ussit agros.
Ille potens validos, ceu stramen, rumpere funes,
Et maxilla asini mille necare viros,
Is qui Gazaeos emovit cardine postes,
Impositosque humeris in iuga celsa tulit,
Grandia qui poterat concussis templa columnis,
Atriaque impacta sternere firma manu;
Denique tot damnis, caesis tot milibus unus,
Qui genti Hethaeae clavus et uncus erat,
Quem fregit nullus, quem nulla potentia vicit,
Qui semper maior quolibet hoste fuit,
Hunc focum gremio meretrix, et inertia sternit,
Ludibriumque facit, mancipiumque molae.
O quo nunc vires? quo nunc tua maxima, Samson,
Enervis rapto robore vis abiit?
Fregit mollis amor, fractos non ante lacertos,
Hostibus et vires vendidit ille tuas.
Victor eras magnus; pellex te femina stravit:
Nunc post tot lauros, caece, miserque molis.
Discite ab exemplo, ne frangat inertia quemquam,
Hei mihi, non illo fortior ullus erit.

Nemo, cui constans finxit praecordia virtus,
Quo graviter laedat numina, crimen amat.
Est expulsa tamen vitiis ubi cessit honestas,
Et victae regimen crimina mentis habent.
His bene praecipitur, breve sit, quod turpiter audes:
Ne firment longae crimina dira morae.
Saepius ingenuum tollunt iterata pudorem,
Culpaque radices continuata iacit.
Si culpa admissa est, patet indulgentia culpae,
Et cito mutari noxia vita potest.
Nil peius foedi longa assuetudine facti,
Quo semel assueris vivere more, manet.

Dum fors electrum Phaöthontia funderet arbor,
Vipera in effuso capta liquore fuit.
Qui subito allapsis ubi mox induruit auris,
Deprensa, et tumulum vipera nacta suum est.
Dira quid Heliaco non debet bestia ramo,
Quae, quam letiferum nil nisi virus habet?
Anne potest quisquam meritis, ac munere clarus,
Nobiliusue mori, splendidiusue tegi?
En latet, et lucet pretiosae in marmore guttae,
Et pretium meruit funere clara suo.
Martyribus tumulum turpis arena dedit,
Christus habet rupem: serpens sepelitur achate.
Quam saepe immeritos pulchra sepulcra tegunt!

Martius, en, promptis depugnat simius armis,
Et gladium atque hastam non rudis arte vibrat.
Novit et adverso dare vulnera cominus hosti,
Et quae torquentur, fallere tela potest,
Turba theatralis spectavit Belgica, palmam
Cum raperet promptis Simius iste viris.
Non pater hanc docuit, quam novit simius artem,
Ast instructoris sedula cura dedit.
Quos natura negat, dat namque instructio mores,
Et fit se melior moribus illa datis;
Nemo adeo rudis est, ut non quid discere possit,
Si modo doctores, quos imitetur, habet.

Iustitiam dormire veta, qui publica, Princeps,
Et privata voles, salva manere diu.
Continet à vitiis raros reverentia iuris.
Tolle metum: laxis culpa feretur equis.
Dum dormit felis, spoliant penuaria mures,
Et fertur nullo praeda petita metu.
Quod si pigra Themis confractis dormiat armis,
Et cubitum segnis, victa sopore, premat;
Mox impune scelus toto grassabitur orbe,
Et ruet in vetitum turba scelesta nefas.
Iungentur Veneris turpissima furta rapinis,
Et passim iniusta caede madebit humus:
Excutiet laxos secura licentia frenos,
Nec pudor ullus erit flagitiisque modus.
Et velut eluvie mergent fera crimina mundum;
Nilque adeo sacrum, quin violetur, erit.
Plus virtute valent reprobos constringere poenae:
Depuduit, cum nil culpa timoris habet.

Imbellem, ac timidum numquam despexeris hostem;
Neve instes nimium si tibi terga dedit.
Tam nihil est pugnax, quam spes abiecta salutis.
Tunc timidis animos reddit, et arma metus.
En audent pavidae pro vita in proelia damae,
Atque petunt ultro , quos timuere , canes.
Quin et, cum reti, valido vel dente tenetur,
Pro vita invalidus militat ore lepus.
Nonne audax rostro, miseram cum ceperit auceps,
Ut laqueum rumpat, parva repugnat avis?
Numquam audax nimium fugientem presseris hostem;
Non rato ad victos palma reversa redit.
Caede hostem in campo, tunc cum victoria certa est;
Sed desperato, si fugit, adde pedes.

Maxima nasuti nunc sunt fastidia mundi:
Censor in alterius quilibet acta sedet.
Naso nemo caret longo; iuvenesque, senesque,
Et pueri nasum rhinocerotis habent.
Et dat cuique suam tetrica turba fabam.
Moribus hic peccat, facies culpatur in illo,
Iste parum placidus, lenis at ille nimis.
Prodigus est alius, nimiumque est alter avarus;
Hic segnis miles, Martius ille lepus.
Nemo vacat vitio, Criticorum semper, aduncum
Quo nasum crispet, grex malesanus habet.
Si caret in praesens merito quem carpere possit,
Intrepide ad libram pensitat ille Deum.
I nunc: iudicium, clama, non reddere mundum;
Priscaque censorum scamna vacare dole.
Si nasutorum sic pergat crescere coetus,
Mox mundus totus quid nisi nasus erit?

Plurima servus habet vitia exsecranda malignus:
Illa per innumeras sarcit mendacia fraudes,
Illa suo domino maxima damna parat.
Illa serens iras, et saeva odia inter amicos,
Saepius in domini suscitat arma caput.
Illa loquax turbat famulos, et iurgia miscet,
Et totam rixis implicat illa domum.
Illa sacrum domini, secretaque liminis effert,
Garrulaque in medio collocat illa foro.
Illa suum crimen, iuste reprehensa, tuetur,
Atque canum dentes, si moneatur, habet.
Nunc illi obsequium, nunc dat mala iurgia potus;
Mox fit rixandi sordida causa cibus.
Perditus, et nequam, numquam neque murmuris expers,
Serpentis linguam denique servus habet.
Improbus Edeno talis fuit anguis in horto.
O domino, et seruis, quae mala quotque dedit!

Incustodito lupus insidiatus ovili,
Dum vorat abreptam forte gulosus ovem;
Denudata avidis haesere in faucibus ossa,
Obstructaque gula , sunt ovis ulta necem.
Quin etiam accurrens luctantem verbere pastor
Occupat, exanimem dilaniantque canes.
Raros lucra diu faciunt iniusta beatos,
Vixque habet eventus impia praeda bonos.
Quod si fors nullus sceleris sese offerat ultor,
Flagitii vindex praeda vel ipsa sui est.

Laudis amans, palpo, et blandae poppysmate linguae
Exsultans, animos concipit acer equus;
Attollitque caput, durisque solutus habenis
Pulsat humum pedibus, luxuriatque toris.
Nec scit stare loco, cursumque sed occupat ipse,
Et primos pugnax iactat in astra pedes.
Quin si saeva tubae sonuerunt proelia cantus,
Asper in adversos irruit ille globos,
Flagra decent segnes, generosos gloria pascit;
Est asini genio, verbere si quis eget.

Ne fidas nimium , tibi si victoria favit,
Et spoliis nudo dives ab hoste redis;
Nec refert, opibus quod sit spoliatus, et armis.
Saepe etiam exutis fabricat arma dolor.
Si nimis agricolas miles deglubit inermes,
Ex desperato rustica turba furit.
Si desint hastae, si praedo sustulit enses,
Et tibi, quod timeat, nil putat esse super;
Iratis fiet res quaelibet obvia telum,
Armaque vel lapides, raptaque ligna, dabunt.
Idcirco victum numquam contempseris hostem.
Abiecta audacem spesque , furorque facit.

Qui quondam dixit, recte dixisse putatur.
Dimidium facti, qui bene coepit, habet.
A coeptis pendent plerumque sequentia primis,
Assolet et damnum non bene coepta sequi.
Saepe ruunt nixae fragili fundamine turres,
Et posita in fluxo pulvere tecta cadunt.
Principiis obstant medici, cum corpora morbus
Occupat, atque urit languida membra febris.
Ingenium quoque prima probant elementa: feracis
Portendunt messis tempora veris opes.
Incipe prudenter: spem dant bene coepta benignam:
Dimidium damni, qui male coepit; habet.

Quae mea credebam, mea non sunt omnia, sed qui
Divisor mecum est, optima fiscus habet.
At quod habet, nullo nanciscitur ille labore;
Meque quiescentem non videt ulla dies.
Sulcantur nostris, mea quae dicuntur, aratris,
Et nostri fiscum parte laboris alo.
Dives agris, dives farris credebar aceruis:
At mea credulitas, sentio, vana fuit.
Nam quia iure suo sumunt aeraria partem,
Dimidio ferme sum modo pauperior.
Heu male partimur, quod fertilis ubere campus
Extulit: alter opes comparat, alter habet.
Auferor, et vana deludor imagine rerum,
Dum reor esse meas, quas capit alter, opes?
Nam qui sim dives, Bona tot quae fiscus ademit.
Haec mea sunt, numquam dicere qui potui?
Sit dives, tuto sua qui bona possidet unus:
Cui sua non sua sunt, is mihi pauper erit.

Quam placide ducunt mites carpenta leones,
Et domitos rictus ferrea frena regunt!
Atqui per Libycas soliti dare funera silvas,
Ut tantum fremerent, omnibus horror erant,
Nil desperandum: duros et cultus et aetas
Emendat mores, nec sinit esse feros,
At non hic ulli fas sit cessisse labori,
Et sit, quo possis flectere corda, modus.
Mansuescunt cultu tigris, pardusque, leoque,
Et fera siqua nemus saevior ulla colit.
Mollescunt adamas, marmor, ferrumque, chalybsque.
Et facit hoc sanguis, malleus, atque focus.
Cur invicta homini glacies in pectore duret?
Molliti et nulla cor ratione queat?
Fac modo culturae patientem commodet aurem:
Vel currum, posita mox feritate, trahet.

Ocius ad tumulum properans currente veredo
Vita sepulcralem corripit acta viam.
Sit proba, sit constans, sit acutis libera morbis,
Longaevosque tibi spondeat usque dies:
Tu tamen, exemplis doctus ne crede fugaci:
Mentitur, quisquis fallere semper amat.
Aspice quam cupide fugiens discedat ab illis,
Quis fallax nuper mollia verba dedit.
Hi spes accusant: illi promissa reposcunt,
Incassumque moras continuare iubent.
Illa sed irridens monstrat sua terga, volatque ,
Et, Mox ad tumulum conveniemus, ait.
Nulla à me facta est vobis iniuria: nostis,
Quam mihi sit fallax, et male nixa fides.
Si vobis sapiens, et mens non laeva fuisset,
Non vos attereret, me fugiente, dolor.
Qui legis haec, audi: vitae ne crede fugaci:
Nam promissa tibi dum facit, illa fugit.

Si cui robusto misera est, atque indiga vita,
Promptus is obsequio, sitque laboris amans.
Turpe est, grande tumens si monstret cornua pauper,
Tamquam egeat nulla subvenientis ope.
Ille sitim patiens Acheloia pocula libet,
Ille famem semper non satiatus alat.
Turpius est, inopum fugiat si turba laborem,
Cui faciunt vacuas otia pigra manus.
Haec circum pagos, urbisque frequentia cursans
Compita, transmittit desidiosa diem:
Nec pudor est illi, nullo sudore paratos
Mandere, porrectos per fora longa, cibos.
Haec faex ad iustum poenis cogenda laborem est;
Aut Erysichtonia digna perire fame.
Ventosus vitium grande est in paupere fastus;
Sed mage pigritiae nomine si quis eget.
Ibone, quo lucri te spes vocat: impiger urge,
Quod tibi prosit, opus: nec labor ipse gravet.
Sic epulis fungere tuis, partoque fruere.
Qui tumidus fuerit, vel piger, esuriat,

Morsibus, ecce, canum, iaculisque arrectus in iras,
Ut ferus in pugnam spumeus ardet aper!
Igne micant oculi, stant rectae in tergore saetae,
Fulmineoque avidos dissipat ore canes.
Huic lacera impacto rumpit ferus ilia dente,
Hunc terit imposito prosubigitque pede.
Nil prosunt hastae: praefixas excutit hastas:
Quos videt obstantes, collocat ipse viros.
Retia si tendas, disrumpet retia rostro,
Transsiliet saltu forsan et illa suo.
Numquam fulmineo tam saevus dente fuisset,
Si foret in cursu copia facta fugae.
Cum vim fecerunt venabula, tela, canesque ,
Plurimaque ad tensas rustica turba plagas;
Sensit et exitium dubiae iam crescere vitae,
Atque evadendi vix superesse viam;
Tum ruit adversos, unum hoc dum restat, in hostes,
Sanguinea certus non sine strage capi.
Ne nimis exagites, quem fors obiecerit, hostem:
Perfurit, ante oculos cum sua fata videt.

Femineis est turpe viro contendere rixis,
Ingestisque hostem commaculare probris
Sed cui magnanimo sub pectore vivit Achilles,
Et potior linguae est garrulitate manus,
Non fremet, et probris acuet furialibus iras:
Dissidii finem promptus ab ense petet.
Ne tamen arripiat me iudice protinus arma,
Et pugnam, ut vires experiatur, amet.
Foeda veto reprimat tumidae convitia linguae;
Namque parum cordis, plusque timoris habent.
Saepe aliquis nullam retulit post vulnera laudem,
Qui poterat salua laude redire domum.
Parce probris igitur, ne pax, quam talia laedunt,
Protinus armata sit violanda manu.

Ecce vacant epulis tempus, mors, atque vetustas,
Horarumque infert turba ministra dapes.
Nusquam, crede, fuit conviva voracior istis:
Cum simul absumant plurima, plura petunt.
Ecce onerant hominum, pecudumque cadavera mensam,
Quicquid et oceanus, fetaque terra tulit.
Sed saties nulla est: fiunt quoque fercula turres,
Et numquam saturae sunt cibus illa gulae.
Quin consumpta iacent septem miracula mundi,
Nec satis: ad praedam fit gradus usque novam.
Exeditur ferrum ferroque valentius aurum,
Quod vix immiti molliit arte faber.
Atria, templa, domus, et firma palatia regum,
Non exstinguendae dant alimenta fami.
Hae quoque te poscunt mensae: tu missus et illis,
Cum bene te tandem paveris, unus eris.
Omnibus absumptis (quid dente voracius illo?)
Mensa his convivis ultima mundus erit.

Quid iuvat aura favens, spiransque à puppibus Auster,
Et mare pacatum, tensaque vela Notis,
Anchora si proram retinet, neque fune soluto
Ire licet, quo te ventus et unda vocat?
Qui gaudere bonis rerum successibus optas,
Et tua per placidum currere vela fretum;
Ne sit segne tibi studium removere quod obstat,
Iamque profecturae demere vincla rati.
Scandere ne raptis videare ad sidera pennis,
Credere vel tardum posse volare bovem.
Res stulta est, pedibus gressum tentare recisis;
Grandia vel manca spargere tela manu.

Quae miranda vides toto pulcherrima mundo,
Principio foedum cuncta fuere nihil.
At mandante Deo, mox iussa venire sub auras,
Ocius ex nihilo machina tanta stetit.
Siccus Erythraeas calcavit Hebraeus arenas,
Et vaga, ceu murus, constitit unda maris.
Nunniades cursum iussit consistere caeli,
Parque fere est geminis unica facta dies.
Mille Palaestinos potuit concidere Sampson,
Et sua fortuito repperit arma dolor.
I nunc, et pavitans rebus diffide sinistris:
Auxilium Superi, tu modo posce, dabunt.

Cum scopulos, undasque inter, ventosque furentes,
Allidi puppes, naufragiumque timet,
Nautica vicini metuens et cauta pericli,
Quassatam properat figere turba ratem.
His studium est, forti proram firmare rudente,
Dum curva iratas anchora mordet aquas.
Cura aliis, saevo subducere carbasa vento,
Horridaque in tuto frangere flabra sinu.
Hic quoque ne caram cogatur perdere vitam,
Tot curis partas in mare iactat opes.
Scilicet est animi virtus laudanda sagacis,
Praevisum cauta pellere mente malum.
Deses homo est, et mentis eget, dignusque perire est,
Qui grave sollicita non fugit arte malum.

Desine sopito somnum turbare leoni,
Ne fias auctor funeris ipse tui.
Dum iacet extentus, patulaque sub arbore dormit,
Secura in silvis cetera turba manet.
At si forte canum resonet latratibus aether,
Deserat et pulsus lumina fessa sopor,
Exsiliet, repetetque fremens et concitus ira
Cum multo somni foenore damna sui.
O qui tranquillam quaeris traducere vitam,
Tutaque fecundae munera pacis amas;
Alterius dulcem caveas turbate quietem,
Praesertim si te fortior alter erit.
Nec tam difficile est tuto requiescere posse,
Si somnum alterius rumpere nemo velit.
Hinc odia, et clades, et tot dispendia belli,
Quod sua sopito somnia nemo fovet.

Conveniunt Regi pietas, atque aspera bello,
Si forte ad pacem sint opus arma, manus.
Nemo mihi solas Regem defigat ad aras:
Plus aliquid regni cura salusque petunt.
Sit Diuum reverens, sit servantissimus aequi,
Et prisca vincat religione Numas:
At pariter, si bella vocent, consurgat in arma,
Nec rudis alterius proelia Marte gerat.
Ante aras alius, tensis ad sidera palmis,
Procubet, et multa cum prece tura ferat.
Et modo pro populo caelestes leniat iras,
Et modo pacato Numine multa roget.
Et modo divinos tractet volvatque libellos,
Et flammas animi nutriat inde sui.
Sic vivat, sic semper agat, sic libera ducat
Otia, dum caelum fataque sera vocent.
Et sat laudis habet, propriam curasse salutem;
Publica nec quicquam res capit inde mali.
Distendunt magnos graviora negotia Reges:
A templis illos Martis arena vocat.
Rem geminis illic peragant feliciter armis:
Haec pietas, istaec publica cura dabunt.
Felices, quibus haec firmo connectere vinclo
Contigit! haud laevo numine bella gerent.

Hei mihi, quam miserum est alieno cernere vultu
Omnia! conspicias, quae potes, ipse tuo.
Aspice, quam salebras offendat caecus ad omnes,
Sit licet assuetae dux canis ante viae.
Infelix Princeps, qui dum sibi credita spectat
Omnia, nil oculis excutit ipse suis!
Ducitur ah, non quo regni tutela salusque,
Sed quo ductoris commoda spesque trahunt.
Utque sit ille sagax, et gnarus qua sit eundum,
Qui praeit, et tuto tramite signat iter:
Non tamen efficiet, ne peccent plurima Reges.
Saepe labat, catuli qui praeeuntis eget.
Quid? quod non raro prudentia deserat ambos.
I nunc, alterius fidere disce oculis.

Me nec bella iuvant tranquillae pacis amantem,
Nostra nec armorum pectora terror habet.
Elige quid cupias: vin' sim tibi fidus amicus?
An tecum, rupto foedere, bella geram?
Nil ego detrecto: prompta est mihi dextera bello,
Armaque si quisquam sumat, in arma feror.
At si frugiferae placeant magis otia pacis,
Otia me capiunt: pacis amator ego.
Turpe timor regi; pacem sed turpius odit;
Is laudandus erit, quisquis utroque caret.
Omne tulit punctum, qui cum sit fortis in armis,
Pacis amore tamen tardus ad arma venit.

Si bello peteris, bellum violentus in hostem
Transfer : in hostili bella gerenda solo.
Italiam Poenus victor ditione teneret,
Arma nisi in patriam Poena retracta forent.
Hannibal Italia fertur lacrimasse relicta ,
Et patriae exitium pertimuisse suae.
Respexit certe trepidum victoria Tybrim,
Victaque victores sub iuga Roma dedit.
Quin praesaga suae iam tum Carthago ruinae,
Nondum victa quidem, sed quasi victa fuit,
Cum perculsa metu regnis excessit Iberis,
Et Tyrias arces vidit ab hoste premi.
Scilicet hostili Mars est animosus in agro,
Et quasi iam victo commoda ab hoste capit.
Irruit, et numquam magno nisi foenore pugnat,
Seu quasi victor ovat, seu quasi victus abit.
Semper in hostili cives patiuntur inermes,
Deque his, ut vincat, subsidia hostis habet.
Nunc legitur miles, nunc nummos cogit, et arma,
Nunc frumenta iubet, nunc dare mandat equos.
Nunc lectas bello sedes circumdare vallo
Imperat, aut fossis moenia tuta locat.
Denique, firmatis patriae per viscera castris,
Cogitur ipsa sibi condere terra iugum.
Hinc si bella paras, tellus ferat hostica pondus:
Hoc summum, si vis vincere, pondus erit.

Provida sollicitis natura animantia curis
Progeniem proprio pascere lacte docet.
Solus homo sobolem nutrici tradit alendam,
Uberaque infanti subtrahit ipsa parens.
Vix tamen apta satis tota reperitur in urbe,
De qua prima trahat vitae alimenta puer.
Interdum infames obeunt haec munera matres,
Sive
Decolor, et foedo corruptum sanguine corpus,
Turpe vel obsceno pectore vulnus habent.
Unde instillatis infecta per ubera sucis,
Pro vitae bibitur nectare foeda lues.
Elige de multis, quam sugat regius infans:
Ne sit de quovis ista papilla grege.
Morbida corrumpent sanum contagia corpus:
Atque animo vires ipsa alimenta dabunt.
Tune leae catulos lutulentam lambere matrem,
Aut pavidi leporis crescere lacte velis?
Regali puero nutrix non convenit omnis:
Spem, quanta est, regni femina talis alit.
Sit proba, sit prudens, sit corpore sana, valensque,
Sit cuius mores mens generosa regat.
Denique sit de qua virtus cum lacte bibatur,
Et quae det puero, quod daret imperio.

Letalem Caesar nutrire Tiberius anguem
Sueverat, et propria pascere saepe manu;
Vipera foeda fuit, diro metuenda veneno,
Et nusquam tuto vivere digna loco,
Sed quia ab Augusta sumebat pabula dextra ,
Parsque voluptates Caesaris inter erat,
Reptabat totam nullo laedente per aulam,
Caesareoque diu tuta favore fuit.
Sed non evasit dignum se noxia fatum
Bestia, formicis denique facta cibus;
Namque in granilegum dum fors delabitur agmen,
A nigro interiit praeda vorata grege.
Indoluit Caesar: sed quam male distulit ille,
Formicis poenas vipera foeda dedit.
Ne confide nimis, si te bona gratia regis
Extulit, et grandis vexit in alta favor,
Sed detestandum faciant mala crimina vulgo,
Quantumvis fueris regis amore potens.
Securum nil crede tibi, licet altus ab omni
Et metui populo, vel videare coli.
Tu non redderis proclivi Principe tutus,
Sed tibi qui semper sit metuendus, erit!
Si te, quod rarum est, non fallat gratia regis,
Sed tutum assiduo praestet amore favor;
Non tamen evades, iusta at petet ultio poenas:
Et rege invito, plebe furente, dabis.

Turpe, atque in vitio est, linguae nimis esse loquacis,
Nec iustum in verbis posse tenere modum:
Futilitas linguam numquam decet ulla virilem,
Femineis quamvis proderit illa colis.
Aspice, ut ad seram tacita sub nocte lucernam,
Pellatur nuribus garrulitate sopor.
Lignea non tanto resonant crepitacula motu,
Illarum quantos dant hypocausta sonos,
Aut risu, aut cantu, vel turpi tota cachinno,
Tecta, vel in compta garrulitate strepunt.
Ludicra de cunctis garritur fabula rebus,
Qualemcumque loquax fama, vel aura tulit:
Nunc hic formosus, nunc detestabilis ille est;
Ista domi bene rem tractat, at illa male :
Alter opes cumulat, nummos sed prodigit alter,
Durus hic uxori est, sed nimis alter amat;
Haec cura , ac meritis mulier dignissima laude est,
Crimine sed famam perdidit illa suam.
Denique netricum sic censet cuncta tribunal,
Datque cuique suam garrula turba notam.
Foedius invenias quicquam ne hoc more loquaci,
Quo faciat netrix garrula quemque reum?
Et tamen hac pelli vult turba loquacula somnum;
Et plenam minui garrulitate colum;
Quin fervere etiam, dum garrit lingua, laborem;
Crescere et inceptum, cum vigilatur, opus.
Ista quidem vere pro se fert tinnula netrix:
Proficit omnis enim garrulitate labor.
Utile, sed turpe est, si quis praeponat honesto,
Cum decore utilitas nil paritatis habet.
Utile sit famulae dum torquet stamina turbae,
Palladium ut crescat, vel relevetur opus;
Non tamen abstergent famosae crimina linguae,
Semper at exemplum garrulitatis erunt.
Utile quicquid agis, sit regula semper honestas,
Nil foeda utilitas utilitatis habet.

Si quis apollineis quaerit clarescere sucis,
Et magnum medica nomen ab arte petit,
Ille, quod est nactus, studium sibi roborat usu;
Vim magnam ad laudem sedulus usus habet.
Quid prodest doctas didicisse machaonis artes,
Artis inexpertum si rude pectus habes?
Omnesque artifices perficit illa scholas.

Quam regit humanas dispar sententia mentes,
Quamque isti raro, quod probat ille, placet!
Sunt, quibus externi mera dant fastidia mores;
Sunt, quis nil melius, quam peregrina, sapit.
Neutra mihi prudens, neutra amplectenda videtur,
Sana nec alterutro vita gerenda modo.
Non ego prae reliquis laudanda domestica semper,
Extera vel propriis anteferenda reor.
Sed variat magne mundus discrimine mores,
Quaelibet et regio, quo superetur, habet.
Bethlemum in patriam quondam redeunte Noemi ,
Visa sequi socrum est utraque velle nurus;
Moabitis erat tellus natalis utrique,
Falsorum cultrix utraque caeca Deum :
Una suos repetens ritus, gentemque, domumque,
Altera at antetulit (socrum comitata fidelem)
Et patriae, et laribus numina vera suis,
Haec meruit, meliora sequens, licet extera, laudem,
Grandiaque in Christi nomina stirpe gerit:
Illa obscura latet, fors et damnata sub orcum est,
Posthabuit patriae dum peregrina suae.
Qui sapiunt caute semper meliora sequuntur;
Plerumque insipidis deteriora placent.
Caeca nec hic sanam corrumpat passio mentem;
Nec quanam in patria sint meliora roges;
Ecce patet mundus, fac sit tibi patria mundus;
Sic usque in patria sunt meliora tua .

Iuppiter haec pateris? rupto neque fulmina caelo
Ecce, gigantei repetuntur crimina belli,
Tuque veternosus, segnis, inersque sedes?
Nonne, Syracosius scelerum sentina tyrannus,
Cernis, ut exspoliet per sacra templa Deos?
Omnibus, en, gemmas raptor detraxit, et aurum;
Nudoque in saxo numina nuda sedent.
Nulla suos retinent spoliata altaria cultus;
Muneraque effractis sunt sacra rapta seris.
Quid? tua (vah!) etiam furax invadit in ora,
Barbamque à labiis diripit ille tuis.
Et pateris! segnisque sedes! neque concutis orbem!
Et te languentem nil nisi torpor habet!
Quid fiet tandem? sceleri dat inertia vires;
Nunc praedae barba est; mox spolium ipsus eris.

Qui tela, et gladios, hastas contemnit, et arma,
Dicitur à galli voce timere leo:
Mitis haud metuit fortissima bestia vires,
Quae posset valido sternere dente tigres;
Vincitur at cantu; vox estque potentior ense:
Est vis in cantu, terror ab aure venit.
Quisquis amas magnum tibi quaerere nomen ab armis,
Aut credis manibus robur inesse tuis;
Vocalis sonitum caveas contemnere famae;
Saepe minus fama roboris ensis habet.
Quem facerent vires vilem, fert fama timendum,
Et vaga robustis incutit illa metum:
Quin saepe ante tubam victos huic tradidit hostes,
Qui coram in pugna nil metuendus erat:
Magnum pondus habet nomen, quod fama per urbes
Extulit, et clara laudat in orbe tuba .
Hinc decus, et terror veniunt; hinc denique lauri;
Qui vinci poterant, vincere fama facit.

Umbram corpus habet claro sub sole sequentem,
Hocque magis nigram, quo nitet ille magis.
Nec tamen umbra valet corpus subducere soli,
Foeda sed à tergo cogitur illa sequi:
Imo caput supra recte stet lampade Phoebus,
Clarius exardet corpus, at umbra fugit.
Invidiae haec ratio est; vitio nil turpius illo,
Virtutemque odio livida semper habet.
Hancque Theonino discerpere sordida dente,
Nigraque aeternum perdere nocte studet:
Frendet at in vanum, ventosque ammordet inanes;
Virtus clara manet; poena fit ipsa sibi.

Diva redux caelo, iusta quae cuncta statera
Pensitat acta hominum, datque cuique suum,
Sanguineum prudens spirantem proelia, Martem
Impositum trutinae ponderat ante tubam:
Grande etenim pondus, dum mox ruiturus in arma,
Exitium et caedes mars meditatur, habet.
Non est molle malum, neque sunt incommoda nauci,
Quae ciet horrendo buccina rauca sono.
Aspice deiectis squalentia moenia muris,
Ustaque tam multis templa, domosque, locis;
Aspice vastatos tot funera sparsa per agros,
Dum cum cive iacet terra sepulta suo.
Farre caret tellus; inculta novalia fruge;
Invenit et nusquam pabula tuta pecus.
Hinc opus est valde , stricte ante expendere bellum,
Quam Mars armatos cogat in arma viros;
Ne bella, ad iustam male fors expensa bilancem,
Insipiens vertas in caput ipse tuum.

Nulla salus bello, pacem sed poscimus omnes;
Bello si qua venit pax, pretiosa venit.
Ius tamen, aut quemquam si pax compellat ad arma,
Sed pietas iusto iungat cum Marte laborem,
Et simul ad pacem planet uterque viam.
Martis enim durum est, et saxa per aspera tendit,
Ni Pietas, armis iuncta, gubernet iter.
Imo probant numquam caelestia numina Martem,
Impius is socia si pietate caret,
Inde ruunt clades, atque hispida damna ruinis,
Et scelerum propero poena severa pede:
Inde redit claudis fugiens victoria plantis,
Ex castris pietas quod procul exul agat.
Illa reducatur, fiatque per agmina ductrix,
Et planam ad pacem mox dabit illa viam.
Haec animos addet castris, haec diriget enses;
Haec procul eripiet fractis animosa timorem;
Et dabit in gelidos castra inimica metus.
Tuncque reversa, tuis fautrix victoria signis,
Abripiet captos in tua vincla globos.
Et tuus, hostili victor de caede, reducet
Laurigeris Mavors agmina laeta comis.
Tot Constantini, Caroli tot bella recense,
Atque tot Isacidum proelia facta ducum.
Multiplices Martem cernes retulisse triumphos;
Ille triumphator sed pietate fuit.

Arma foris vigeant, inimicas concute terras,
Hostis pacificos si neget ire dies:
Cura at, bellantem regat ut prudentia Martem,
Et vigilet ratio, consiliumque domi
Haec sunt, quis geritur, Martis duo lumina, bellum;
Istis si careat, nil sine clade geret.
Est oculis stultum properare in proelia caecis,
Percutiet ventos saepius iste leves.
En Troiana iacent exustis Pergama muris;
Indiga consilii, cum caperentur, erant.
Inclita tot palmis, sub iit carthago capistrum;
Consilio patres tunc caruisse ferunt.
Contra tot partis quae claret Roma triumphis,
Quot cernis regnis imposuisse iugum?
Scilicet illius rexit prudentia Martem,
Arma foris habuit, consiliumque domi.

Sordidus excultis custos stat truncus in hortis,
Deformis foedis, terrificisque modis.
Ille vidente minax, alius sed falce tremendus,
Hic furiae vultus, iste leonis habet:
Ast alia, in varias monstrorum ficta figuras,
Excubat, et stolidas larva repellit aves.
Et plumata quidem dum circum turba vagatur,
Et spectra ex altis prospicit arboribus,
Primum stulta procul, vano correpta timore,
Sic custoditos territa vitat agros;
At postquam propius paulatim accedere discit,
Ullaque nec vitae signa, notasue videt,
Abicitur metus, et pedetentim audacia crescit,
Vicinamque audet pervolitare viam;
Mox etiam ulterius timidis acceditur alis,
Tutaque in adiuncta proxima saepe sedet.
Denique iam toties, spreta formidine, victrix,
Ipsius in larvae se locat illa caput,
Atque, metu posito, truncos contemnit inanes,
Conspurcans turpi tempora spurcitie.
Haec ars est mundi. dat saepe absentia famam
Illi, qui praesens despiciendus erit:
Saepe etiam contra minuit praesentia nomen,
Quod per celsa absens sidera fama vehit.
Forma etenim praesens solita est ostendere naevos,
Quos celat tacitis fama remota tubis.
Cum stantes avium larvas videt agmen in hortis
Eminus, horrendos iudicat esse viros,
Sed prope cum volitans laruis iam cominus adstat,
Esse videt, praeter ludicra spectra, nihil.
Ne cerni nimium cupias, oculisque probari,
Quem probat auditus, spernere visus amat.

Stant, fortuna globo, at quadro sapientia saxo;
Haec firmo, et stabili, fluxa sed ista pede.
Illa, fidem nulli servans, incerta vagatur,
Vitaeque ambiguo versat in orbe rotam,
Haec ignara doli, et numquam non fida clienti,
Fortunam forti deprimit usque manu.
Et turpe, et miserum est, lubricae vertigine sortis
Circumagi, et vento ceu variante vehi.
Stat constans animus, fortunae victor iniquae,
Nescius illius perfida regna pati.
Qui vult carnifices excludere corde timores,
Ut sua delectet pectora grata quies,
Fortunam virtute domet, sapiensque fugacem
Deiciat fracto, quo volat illa, globo.
Ni facis assiduis debes ludibria curis,
Et semper capta mente pudendus eris.

Non semper verum est; fortuna volubilis errat:
Sed sibi fortunam fingere quisque nequit.
Sunt etenim, quibus est labor, aut industria nulla.
Quis segnis genius marcet, et usque stupet;
Qui tamen assiduis captantes summa querelis,
Fortunam accusant vertere terga sibi.
Non recte hi saevam culpant, me iudice, sortem,
Debebant propriam carpere segnitiem
Ignavas fortuna manus, animosque minutos
Praeterit, in dignos muneribusque putat:
Otia quis iuncti mensque, laborque fugant.
Cur ditet pigros? cur commoda praestet inerti?
Fortunam segnis deserit ipse suam.

Quorum perpetuas celebrant diverbia rixas,
Ut qui inter sese proelia semper habent,
En, positis odiis comedit cum fele Melampus;
Unica et ambobus porrigit olla dapes:
Quippe semel teneris usu contractus ab annis,
Usu etiam durat continuatus amor,
Usus habet magnas stringendi pectora vires;
Excolit officiis usus amicitias:
Usus amicitiae ex inimicis reddit amicos,
Languet, et emoritur, si iacet usus, amor.
Conveniant crebro, se crebro utantur amici,
Visus amicitias, linguaque, voxque fovent.
Hinc procul à caro noli discedere amante;
Tempore vel longo ne videare, cave;
Aut si res cogat longinquas visere terras,
Suppleat absentis litera missa vices;
Longa etenim ex animis absentia delet amores,
Fotor amicitiae nam simul usus abit:
Cessat et officium, et dilecti cultus amici,
Cunctaque deficiunt, quis foveatur amor.
Nam neque tunc inter fervent pia dona sodales;
Nec dat iis facilem mutua caena locum:
Alloquium cessat, cessat conspectus amici,
Ipsa etiam species tempore lapsa fugit.
Ergo tibi carum si fors acquiris amicum,
Fac, ut amicitiam sedulus usus alat.
Iungere amicitias; sed retinere iuvat.

Fidus in excubiis vigili stat lumine Laelaps,
Dum suus in viridi gramine dormit herus,
Attentusque illi tutum vigilando soporem,
Occultis custos praestat ab insidiis.
Non illum standi fastidia longa fatigant,
Ille quiescentis Domini neque somnia frangit,
Sed neque sopiti ringitur ille mora .
Sed manet immotus, dominoque (silentia servans)
Ille suo somnos, ore tacente, favet.
Quod si forsan opus fuerit, latratibus hostes
Indicat, et Dominum voce sonante monet:
Quin etiam saevo commiscet proelia dente,
Et sua pro caro corpora ponit hero.
Haec sunt quae deceant fidos praeconia servos;
Talis et est Domini dignus amore sui.
Haec famuli faciant quis laus, et gloria votum: