Salve plebs Constans, salve Constantia constans
Cumque fide virtus salve facto agmine constans
Urbis et illius Constantia cuncta valete
Te primum struxit validam Constantius auctor
Hactenus et servat fortem Constantia virtus
Laudat, et extollit urbem Constantia mundo
Crescet et augetur vobis Constantia in illa
Fama, decus, cum privatis res publica rebus

Proh superi sceptrum parcis vos demite ternis
Vivere ne praestent stamina neve secent
Cum nullis parcant rigidae, nec parcere callent
Sed sine mortales hae ratione necent
Hoc iam Bebelii commonstrat mors senioris
A cunctis cuius vita probata fuit
Hic nunc exsolvit naturae debita, natos
Sed liquit binos, qui modo laude micant
Hunc rogo perducas ad celsa diespiter alme
Limina caelorum, sunt ubi regna dei

Cernite mortales quam mores discrimine nullo
Corripiat plebem, corripiatque duces
Splendida nec quemquam virtus a morte redemit
Nec vos divitiae, nobilitasve levat
Pulcher Abesalom, facies quoque Bellerophontis
Morte abit, et graecae forma venusta Helenae
Morte abit et Croesus regum ditissimus olim
Cui peperit nummos aurifer Hermus aquis
Nec sapiens mortem Salomon vitare valebat
Nec Plato divinus, sed nec Aristoteles
Et fortis Sampson, et larissaeus Achilles
Et spes dardanidum fortior Hector abit
Magnus Alexander cecidit, cum caesare Iulo
Teutonici specimen Carolus imperii
Effugisse trucis fata tremenda deae
Quos res magnificae, quos lati gloria regni
Stemmata opes decorant, cor quoque magnanimum
Illis ut regum vel nomina clara vetusti
Temporis invideant, nec superare queant
Qui plus quam centum rexere potenter in annos
Imperium Romae, teutonicique soli
Quos timuit dominos Italus, quos tuscia, Gallus
Insubres, ligures, apulus, et siculus
Turca ferox timuit suevorum Marte repressus
Sultanus cessit arma sueva timens
Hinc Hierosolyma est titulis superaddita nostris
Foedricos norant solis utraeque domus
Et cum Conrado, Henricum, regemque Philippum
Virtutum mundo nobilitavit opus
His Europa potens tota est lustrata triumphis
His Aliae cessit sanguine fusus ager
Quorum maiores sunt hac sub mole sepulti
Foedrici, pater, et filius unoculus

Suevorum ecce duces ista tumulantur in arca
Quorum posteritas romula sceptra tulit
Hac duo Foedrici, Foedrici caesaris olim
Primi, avus, et genitor contumulantur humo
Sed Foedricus avus fuerat fundator, et auctor
Ecclesiae istius, atque monasterii
Cuius erat coniunx Henrici caesaris Agnes
Filia, cui dotis suevia iure venit
Francorumque simul dotis sub iure ducatum
Accipit, in Stauffen dum comes ante foret
Hic Ludovicus item simul et Walterus humantur
Foedrici fratres ex genitrice pia
Istius et proles quina hac requiescit in aede
Foedricus genitor caesaris unoculus
Foedricus, Rembolt, Guilielmus, et ipsa Beatrix
Germana, ante diem fata suprema petunt
Sed Bamberga capit Conradi caesaris ossa
Illorum egregius qui quoque frater erat
Attamen istius Gertrudis amabilis uxor
Cum nato Henrico conditur hisce petris
Quin etiam regis maria hoc sed graeca Philippi
Coniunx cum nata contumulata loco
His pater omnipotens hominum sator atque redemptor
Da requiem aeternam Christe remitte scelus
Et tu qui transis horum si quando viator
Marmora, dic rogito manibus esto quies