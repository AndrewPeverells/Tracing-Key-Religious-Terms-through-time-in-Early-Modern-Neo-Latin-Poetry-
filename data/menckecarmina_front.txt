Ille meus tenuis, sine mole, sine arte, libellus
Scilicet ante alios iam cupit esse Tuus.
Cumque Tuo, Vir magne, nihil sit nomine maius,
Quo caret, expectat, Te tribuente, decus.
Sisque sibi talis, qualem Te Lipsia dudum
Viderat, et qualem Te colit illa, rogat.
Parva nec haec nostrae Tu spernas dona Camenae ,
Dantis, quod voluit debueratque diu.
Mercedis nihil illa petit donique vicissim,
Emendicato non reditura cibo.
Non placet ipsa sibi nimium, nec poscit amari;
Vixque sua agnoscit carmina digna legi.
Quin patitur, miseros dicatur fundere versus,
Dicaturque salis prorsus habere nihil.
Vis plura? hoc etiam, si Tu non ante favebas,
Non iam captat vix Musa favoris erit.
Esse satis poterat, Tua si me fama tributum,
Quod solvunt alii, solvere iussit idem;
Si, quoties patrii lustramus sidera Pindi ,
Prae multis rutilat praeradiatque Tuum;
Si, quoties de Te fit sermo, maxima saecli
Gloria, et insignis diceris urbis honor;
Augusto si magna Deo Tua facta probantur;
Si tanti plausum Numinis illa ferunt.
Sunt, fateor, magna haec, et sunt maiora Poetae
Carminibus, citharis nec satis apta meis.
Una mihi causa est, atque haec satis una valebit,
Quae Tibi Pierium tradere iussit opus.
Scilicet illa, Tuum venerandi nomen, in ipsis
Ossibus ac venis lex mihi scripta sedet.
Perque meos artus aliquis sacer aestuat ignis,
Meque Tui stimulat, me coquit intus, amor.
Quemque pater coluit, praeque omnibus unus amicum
Dixerat, ille mihi nempe colendus erit.
Nam memini, quam rara patri iuvenique senique
Te sine, et amplexu, fluxerit hora, Tuo.
Et memini, quam saepe pater mihi dixerit, hunc Tu
Respice, et in nullo spes Tibi maior erit.
Vera parens cecinit; modo Te pia Numina servent,
Grande decus Musae praesidiumque dabis.