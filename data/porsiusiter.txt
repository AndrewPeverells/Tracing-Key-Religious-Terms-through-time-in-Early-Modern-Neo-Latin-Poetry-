AC veluti vasto cum saevit in aequore caeca
Tempestas, navimque fremit circum horrida, et altos
Ima sede ciens subtorquet in aera fluctus,
Nutantem iam iamque ratem mersura sub undas:
Tota metu stupet, ac dubia spe turba salutis
Fluctuat, horrendam dum mortem cuncta minantur,
Cunctaque praecipitem intentant momenta ruinam:
Ecce gubernator solitae non immemor artis,
(Dii potiora) animos trepidos confirmat, et omnes
Intendens nervos remis insurgere mandat,
Obliquatque sinus in ventum, ac gurgitis undas
Horrisonas superans, vi proram ad littora torquet.
Tum plausum ingeminant, iuvat evasisse tot iras
Aequoris, ac tandem optata consistere terra.
Quid nisi navigium sors est humana, vagaeque
Aequiparanda rati, quae iam vento acta secundo
Speratos intrat portus: iam quassa procellis
Ventorum sentit rabiem, nec certa salutis
Fortunaeque suae nunc huc nunc fluctuat illuc:
Nonnumquam spem praeter aquis emergit, et instans
Effugit exitium, seu Numine, sive magistri
Consilio fidaque ex undis arte superstes:
Tantum gnara valet simul ars et cura magistri.
At similis toto fortuna vagatur in orbe,
Quae varie exercet regesque et regna ducesque
Succutit imperia ac varia vertigine terret,
Et populos populis committit, et urbibus urbes,
Ut fera bella serant, Martisque libidine flagrent.
Nempe nec immunes insultibus ipsa reliquit
Nos, turbam tibi subiectam, ter maxime Caesar,
Aut fors Elysiis voluit consistere campis,
Alcinoive hortis: sed saepius invida nosmet
Sorte fatigavit dura durisque periclis.
Hinc atque hinc belli rumor crebrescit: ad aures
Perstrepit armorum sonitus, numerusque cadentum,
Non quos Turcus atrox (pudet hei memorare) cruento
Dat leto: non iusta vocat sub proelia causa:
Sed Cadmea cohors in mutua viscera grassans
Sternit, et agnato (dolor heu) se sanguine pascit,
Quod dudum clamant tot regna, tot oppida, dirae
Caede madentia adhuc, bellisque exhausta nefandis.
Quas vero hanc non ille minas exercet inoram?
Quae non ferra acuit nostro minitantia collo
Implacatus, atrox Turcus, quo saevior alter
Non mage Christiadum se optat satiare cruore?
Et contra tamen imus, et omni enitimur ausu,
Ac utcumque illis e fluctibus eluctamur.
At propriane ope, consilio, virtutibus armis?
Nimirum tua naviculam, Deus optime, primo
Dextra fatiscentem tutatur et eripit undis.
Et vos Austriaci, quorum incluta fama, Monarchae,
Vos tuto rexistis eam, dum fata sinebant,
Vobis tranquillum ducibus sulcavimus aequor.
Quid loquor? heu, quantum rectore orbata carina.
Invida cum nuper te, Maxmiliane, vacantem
Imperii curis ac paci, Parca removit,
Ingemuit? quantos luctus ea fata trahebant?
Ex illo taciti ventura pericula, et orbis
Fata videbamur iam tum praescire futura:
Cum, Rex summe graves hominum miserate labores,
Pensasti iacturam, atque orbas Caesare terras
REGE refecisti, reliquos qui stemmate reges,
Spem gravibus vincit meritis, virtutibus annos.
Ergo magne pater patriae, augustissime Caesar,
Ergo tibi reduci applaudit tua turba, RUDOLPHE.
Te supplex Regem acclamat, te Caesare tandem
Gaudet ovans, ac te digno veneratur honore.
Et quisnam invideat tantos tibi, Caesar, honores?
Aut quis non sceptris gratetur multa potito?
Qui patria ut iam sceptra tenes, sic viva regendo
Exprimis exempla, et servas vestigia avorum,
Quorum et virtuti tua virtus aemula certat.
Ancora tu nostrae puppis, tu maximus ille
Ille gubernator, sub quo vada tuta tenemus.
Cuius et adventus tanto exoptatior orae
Contingit nostrae, quanto nos erigis omnes
Spe pacis maiore, venit quae florida tecum,
Et quanto Turcae magis accidit ille timendus,
Ac velut implumes pulli, quos pabula quaerens
Deseruit mater, solitoque diutius haesit,
Sic dudum te clara vocat, te poscit, et usque
Usque suum exspectat Regem, atque in Rege moratur
Austria, quem tandem plausu fremituque secundo,
Regali pompa reducem complectitur, ore
Pro te sacra ferens ac toto pectore vota.
Macte tua virtute, et macte insignibus orsis,
Auspiciis gere sceptra bonis, populosque guberna
Arte illa, quae vel teneris tibi parta sub annis,
Tu sacram Astraeam caelo revocato sub orbem,
Praemia pone bonis, iniustos corrige poenis:
Tu reges alios in mutua foedera coge,
Tranquillaque tuos populos in pace tuere.
Sic, Caesar, lato sparges tua nomina mundo,
Teque canent seri vivaci laude nepotes.

NIMIRUM qua te Deus in statione locavit,
Hanc, Caesar, prudenter obis, hanc rite tueris.
Cura sui populi decet ac vigilantia regem,
Legibus ut vigeant, iusto stent ordine cuncta,
Tollantur pressi damnosa gravamina civis,
Almaque pacatis animis concordia regnet:
Nec tantum praesentis ei sit cura salutis,
Sed quae forte queant ventura incommoda regnum
Turbare, avertat, matura providus arte,
Sicque salutari populos ratione gubernet.
Quis studium ardoremque tuos hac mente regendi,
Auspiciis ut regna tuis florescere possint?
Publica te rerum nunc huc nunc avocat illuc
Cura, nec in stabili permittit sede morari.
Haud ita te pridem Boiorum ex urbe vocabant
Austriados coram tractanda negotia terrae.
Inde coegisti conventum in Pannone regno,
Sedulus in commune bonum pacemque laborans.
Non tamen imperii non immemor ipse, per orbem
Teutonicum proceresque vocas, cogisque Senatum,
Ex tot Principibus totque ex orbe Senatum,
Quo cum sana ineas consulta, modique levandae
Heu nimis afflictae patriae statuantur, et orbis
Pacandi, ac tandem saeclo meliore fruendi.
Dii coeptis, RUDOLPHE tuis, Dii robora sudant,
Optima ut eventus simul optimus illa sequatur
Consilia, ut positis animis hostilibus Anglus,
Belga, Lusitanus, Germanus, Gallus, Iberus,
Christiadumque adeo totus sub foedera crescat
Orbis, et unanimes operas, constantiaque ultro
Hosque domet victrice manu, vigeatque triumphis.
At quantam deposcit opem, quamque ipsa gemiscit
Relligio, foedata genas lacerataque pallam,
Protendens duplices cum fletu ad sidera palmas?
Aut vos subsidiis iunctis relevate iacentem
Christiadum capita, ac facinus prohibete nefandum,
Ah scelus, ah facinus, quo sic discerpta laborat:
Aut tu, quem penes est suprema potentia rerum,
Assere summe Deus natam, Deus assere honore
Ipse tuum, quo sincerus sine crimine cultus,
Et solido pietatis opus stet robore nixum:
Quae nobis erit ipsa salus, tibi gloria honorque.
Ergo ita confectis rebus, procerumque Senatu
Dimisso, Austriacas rursum contendis ad oras,
Quate praesentem, Caesar, quoque multa requirunt,
Pannonicaeque vocant iterum res, curaque regni
Publica, ne quicquam detur tibi forte quietis
Macte tua virtute, tuis regalibus actis,
Perge tuos solito populos ardore tueri,
Quodque salubre tuis, moliri: quodque nocivum,
Vertere: pacis opus stabilire almamque quietem:
Aut Martem (quando illud erit consultius) acrem
Tentare, et Geticum demittere caedibus hostem,
Felix ipse toga, felix quoque Caesar in armis,
Felix imperium seros gesture per annos.
Haec tibi pro reditu Musae dant vota secundo
Istriades: Musis subscribit cetera turba.

EDITA Caesaribus pavis, patre Caesare, Diva,
Caesaris et coniux, et mater Caesaris ipsa:
Diva veni, Patavos nec dedignare penates.
Cernis, ut armati, civesque et vulgus, et urbis
Clara Lycea fremant, ac crebro conflua coetu
Te reginarum reginam uno ores salutent?
Medoacusque adeo lymphas compescere ripis
Vix potis est, ac mota vadis obmurmurat unda,
Omine non fallace Deam sentire professa,
Divum e gente Deam: lato cui summus in orbe
Fulget apex generis, nulli splendore secundus:
Cui virtus curae, devotaque pectora sacris,
Et mores sine labe nitent, maioraque sexu
Femineo nomen pariunt memorabile dona.
Tuque genus Divum, matris comes, inclite Princeps
Maxmiliane, adsis urbi gratissimus hospes.
Ecce triumphales variato ornamine portas,
Ecce cohortales positos statione decenti,
Et bombardarum tonitru, sonitumque tubarum,
Quaeque sub adventum passim dant edita vestrum
Laetitiae documenta viri plaususque secundos:
Cuncta quidem meritos minus exaequantia honores,
Sed commune tamen studium testantia signa,
Quo vos, quo caram sobolem, fratresque domumque
Austriacam cuncti per prospera vota sequuntur.
Nos quoque Germana nomen de gente professi,
Augustam merito nostram veneramur honore,
Ceteraque ut desint, non desunt optima vota:
Salve Augusta parens, salve generosa propago,
Auspiciis intrate bonis, melioribus ultra,
Qua vos fert animus vel terris ire vel undis,
Conficiatis iter: vos laeto florida vultu
Fortuna aspiciat, sperataque cuncta sequantur:
Vobis se venti submittant, serviat aer,
Sesternat pelagus celeri penetrabile remo:
Ut nacti metamque viae portusque petitos
Degatis Pyliae felicia tempora vitae.

EST sua laus Musis, sua laus est debita Marti,
Arte paratur honos, sed honos quoque Marte paratur,
Verus uterque, carens fuco, famaque perennis:
Nec sedes laudi, via nec patet aptior ulla.
Dic, uter istorum praestet, num Marte vel arte
Partus honos? cum sit seges haec dignissima laudum?
Est durus Marti, et Musis ad praemia longus
Est labor: ille ciet fera bella, his otia curae:
Destruit ille, sed hae servant, faciuntque quiete
Florere in placida populos, regna, oppida, leges.
Haec(inquis) quorsum? vel quae sententia dictis?
Nempe ea multorum iam cepit opinio mentes,
Quos genus ante alios effert, et nobile stemma,
Alterutro ut se velle modo, tum semet honore,
Tum genus amplificare putent, famaeque sacrare,
Si vel Martis opus crepitantiaque arma, vel aulam
Sectentur: Scopus hic ipsis et semita laudum est.
Pulchra quidem, et merito talis laudanda voluntas,
Dignaque nobilibus. Sed quorum prima subire
Deberet cura, et ratio prior esset habenda,
(Ut quorum late cunctas extenditur usus
Idque malo exemplo et perverso more Cyclopum.
Quantum etenim et bello momenti afferre putemus
Doctrinam? historiae cui iuncta scientia et usus,
Euentus doceat, Martis conferre vicesque,
Resque ducum gestas, et pulchra revolvere facta:
Unde simul belli fecere artisque potentem
Pallada, Mavortisque pari ratione sororem,
Haec quod consiliis, sed frater militet armis.
Iamne aliquis satis instructus prodibit ad aulam,
Aut quonam ille geret mihi publica munia pacto,
Qui neque doctrina, neque rerum polleat usu?
Sed vulgo, qui forte iocis salibusque placere,
Aut saltare potest, vel equos agitare decenter,
Vel luxum ostentare, subireque proelia Bacchi,
Atque adeo Musas ridere et carpere probris,
Aulicus is demum est, nec raro adhibetur ad ampla
Consilia, ut causas noscat populumve gubernet.
Hic ego, utrum sanis per agantur cuncta requiro
Consiliis, aut unde fluant ea, priva magistra
Doctrina, eque rudi solum desumpta cerebro.
At tu diversum sensisti, et opinio sedit
Fer dinan de tibi melior: nam stemmate quamvis
Polleres tanto, titulisque illustribus ires,
Attamen haud ullo sprevisti tempore Musas:
Sed veram ex verae virtutis et artis amore
Quaesisti laudem, dudumque hoc nomine clares.
Hinc te iam talem tantumque videmus, et aulae
Miramur columen, lumenque insigne Baronum.
Perge super titulos proprios ita scandere, famam
Perge tuam decorare, aevoque sacrare perenni,
Dum Musas ornas, harumque tueris alumnos.

REPERE nescit humi Virtus, oditque tenebras,
Et palmarum instar patulas se tollit in auras.
Dicite, cur virtus, quos aspernatur, honores
Sustinet, atque illos habet omni ex parte sequaces?
Ut de sole dies, lumen deluce refulget,
Incluta sic virtus ex se parit inclita facta,
Quorum ita mortales trahit admiratio mentes,
Ut possessorem reliquis praecellere ducant.
Hinc ipsum vestigat honos et gloria digna.
Atque ea natura est virtutis, ut ima sub altum
Tollat, luce carens perfundat lumine, sordes
Obscuro generi detergat, nomina spargat,
Tum sese totumque genus sub honore reponat,
Quod si iuncta simul fuerit natalibus amplis,
Et genus et sese exsuperans, illustrior exstat.
Credite, Nobilitas vera haud censetur avorum
Prolixa serie, titulis, insignibus, auro:
Scilicet a sola pendet virtute magistra,
Ac ut quisque bonus sit, Nobilis ille putatur.
Tam bene conveniunt et in una sede morantur
Nobilitas ortum referens, et propria virtus.
At nonne in vobis pulchro certamine certant
Haec ambo? Nec enim virtus natalibus ipsis
Inferior: virtute genus succumbere nescit.
Quid vero? Vos, vos inquam, prudentia, et usus
Linguarum, doctrina, fides, industria, candor
Extulit: et gnavis haec tanta domique forisque.
Princeps Hassiacus commendat munia, quae iam
Eximia vobis sunt dexteritate peracta.
Ast ego, quae vobis dicam praeconia digna?
Quaenam dona feram, gratam testantia mentem?
Dona mihi non sunt: quid si chartacea reddam
Dona? modo vobis illa haud indigna probentur.
En SCHOLLAE, tibi qui dudum es stemmate clarus,
Nec propria virtute minor, FRENA AUREA trado:
(Sinon ante datum videar tibi tradere donum)
Haec olim tenuit, dono Iovis, ipsa Minerva,
Et furiis acto Pelidae iniecit Achilli.
Haec motus frenare docent sine lege ruentes,
Affectusque vagos cohibent ratione magistra:
Quod ratio gerit, eventu cadet omne secundo.
At quo te venerer dono, clarissime SWERZEL,
Qui pariter donis fortunae et mentis abundas,
Cuius et aetate est prudentia cognita maior.
Assignandus erit, me iudice, PEGASUS ille,
Bellerophonte acri quondam sessore celebris.
Hic Helicona tibi summa cum laude reclusit,
Hoc duce lustrasti, credo, tot regna, tot urbes:
Unde tibi partum decus immortale tueris.
Macte tua virtute, tuis insignibus ausis,
Scande super titulos, famaque ad sidera cresce,
Nunc LUCANE tibi SCUTUM conferre Minervae,
Quod tutum ex omni praestet discrimine, visum est,
Namque tibi sua sacra Themis, sua munera Pallas
Contulit, et claras fecit florere per artes:
Nec dubito, quin te donaverit aegide iuxta,
Qua Musis vindex et fautor commodus adsis.
Ite, Deus comitem seiungat euntibus ultro,
Et vos incolumes optatis sistat in aruis.
Interea haec faciles chartacea sumite dona.

ILLA tamen miseris restant solacia Musis,
Illaque desertas spes erigit, esse per orbem,
Esse (sed heu nimium paucos) qui nutibus ipsas
Respiciant placidis, quique harum forte benigni
Sint Maecenates: adeo cum cetera desint.
Nam quis eas tandem, tali iam sorte gravatas,
Quando alioquin honos artes nutrire putatur,
Sectari velit? aut quos Phoebus habebit alumnos,
Si despectus eas agat ac ludibria vulgi,
Sique (quod haud rarum) proprium est eguisse Camenis?
Hei nihil hic lucri aut laudis: procul este Camenae:
Scilicet est alius, quo nummus honorque parantur,
Et levior modus: haud ego Phoebi castra sequendo,
Difficili studio, sumptu, longoque labore,
Paupertatis emam aut onus, aut despectus obibo.
Non mirum, haec animis multorum indigna subire.
Fertur enim vulgo doctorum ignobile nomen,
Quosque favere decet Musis, doctosque fovere,
Hi rident, spernunt, aut poena odioque sequuntur:
Sic aulae sordent aulamque sequentibus artes.
Illa igitur miseris restant solacia Musis,
Quamvis sit numerus Cyclopum grandis ubique,
Esse tamen quaedam divino ex munere asyla,
Atque viros, quorum melior sententia menti,
Qui laudi ducunt ipsas colere atque iuvare,
Perpetuumque decus tali sibi condere facto.
Fama memor, Ioachime: hanc tune spernito laudem,
Quippe tuas inter quae non est ultima laudes.
Hinc ego iam laetor: post taedia longa viarum,
Inter tot Satyros, quibus est despecta Minerva,
Nunc tandem me posse viro innotescere tali,
Qui non ipse modo summum natalibus amplis
Doctrinae iunxit decus, atque hoc nomine claret:
Sed Musas etiam summo doctosque favore
Prosequitur, fovet, ornat, alitque et provehit ultro.
Fas, Ioachime, mihi captare ac prendere eundem,
Henricumque tibine de dignare clientem
Suscipere, atque eius conamina provehe dexter:
Sis auctor, ponto ut possit tentare regressum,
Dum pelago desaevit, hiems, rursusque Favonii
Spirare incipient: a te nam pendet idipsum.
Sic tibi fortunam concedant fata benignam,
Perpetuoque tuum vigeat memorabile nomen.

NULLA quod a nobis iamdudum liter a detur,
Nec veniat nostrae nuntia fama viae:
Res est mira tibi, res ingratissima nobis,
Quae nostrum tanto tempore tardat iter.
Nam toties ventis, toties votisque repulsi,
Erramus dubio disicimurque mari.
Nec dum meta viae, nec dum data copia vestri
Certa salutandi: ventus utranque negat.
Prima quidem auspiciis suscepta profectio dextris,
Tempora spondebat non diuturna viae.
Namque cavam tumidis emensa Propontida velis,
Et freta, queis Helle nomina mersa dedit:
Troia tuas legit terras, Tenedumque propinquam,
Et Mytilenaei littora laeva soli:
Inde Chio expositos, mox nota puppe receptos
Phoebeae ad Deli littora forte tulit:
Deli, marmoreis quae nunc spectanda ruinis,
Non homini praebet tecta, nec antra feris.
Hinc humilem Myconen, Gyaronque subivimus altam,
Hinc cernenda Paros, Tenos et Andros erat:
Cea quoque et Naxos Baccho sacra, quaeque vocatae
Cyclades Aegaeis conspiciuntur aquis.
At ter quinta dies Cretae nos appulit oris,
Arcis et hospitium celsa Rethymna dedit.
Proxima solventes suscepit Candia firmis
Murorum fabricis aggeribusque potens.
Nec non fallacis Labyrinthi intravimus antra,
Artis Daedaleae quod vetus exstat opus.
Iamque suo Phoebe gyrum compleverat orbe,
Licturi Cretam cum nova vela damus:
Vela reluctanti nimis, o nimis, obvia vento,
Quae sola est nostrae causa dolenda morae.
Testis erit Crete, testes Pelopeides undae,
Quae videre vagis nos fluitare viis:
Crebraque in aspectus Moreae pars, crebra Corone,
Adque sinum tendens ampla Methona maris.
Namque velut pugnans adverso Corus ab axe,
Bis denos nobis obstitit usque dies:
Cum tandem tepidus sese extulit Eurus ab ortu,
Intempesta sonans, prosequitur queratem:
Et frustra optatae secludens urbe Zacynthi,
Portubus appellit Cephalonia tuis.
Hinc quoque digressos, cum iam Corcyra pateret,
Quo spes exstiterat posse meare brevi:
Ecce repentino surgens cum turbine Corus
Rursus vela damus, sed prosperiore profecti
Flamine, Corcyrae sistimur urbe nova.
Postea Phaeacum lictis quoque sedibus aura
Laeta sequebatur, postmodo cassa tamen.
Namque iterum promore ruens vetus hospes et hostis,
Lucra viae biduo capta caduca facit:
Et vires quandoque novans, quandoque remittens,
Incussit duplicem duplice ab hoste metum.
Ipse repellendo pugnabat, et ipse silendo
Hostium ad assultum plus nociturus erat:
Quando ferebatur piratica turba vagando,
Adriaco praedas cogere sueta mari:
His simul accessit, ceu saepe, domesticus hostis,
(Hunc quoque mittebas Core maligne) fames.
Sic conspectu errantes Corcyra videbat,
Epirosque ingens, Apulaque ora suo.
Iamque reversuri Corcyram vela dabamus,
Vela tamen ventus destituebat iners:
Succedensque novus meliori tramite vectos
Detulit ad muros clara Ragusa tuos.
Ex illo lux est hodie bissena, Rovino
Cras veteri, si fata volent bene, nave relicta,
Lintre levi reliquum conficiemus iter.

NATA Iovis cerebro (fidei si consona fama est)
Arte armisque potens est quondam credita Pallas,
Inque uno meruit diversos numine cultus,
Diversis praefecta Deae sub imagine rebus.
Hanc belli Divam ferrato tegmine saevus
Miles, honore sacro venerans in vota vocabat.
Hanc etiam miles, non Marte sed arte laborans,
Ars scutum, lingua est gladius, sapientia cassis)
Ceu Sophiae matrem doctrinarumque magistram
Demeruit votis ultro, sacrisque litatis
Aetas Cecropidum Divae sub honore ferebat.
Quid Musis cum Marte, quid armis arte videtur
Commune, ut coeant sub eodem foedera bina,
Quae nec foedus amant, studiisque aliena trahuntur?
Mars bellum, Musae pacem: Mars castra sonumque
Aeris amat, Musae tranquilla per otia vivunt,
Nec bene cum Musis Mavorti covenit unquam,
Sed ceu fumus apes, teneras fugat ille Camenas.
Hei mihi, quod rumore suo tot territat urbes,
Tot populos urbesque ciens ad classica cogit,
Ac miseris turbans Musis impune quietem
Invidet his certam sedem, prohibetque frequentes
Coetus, ac vegetos dudum praecludit honores.
Nec vis invidiae Musis praepostera parcit.
Ipsa etiam Pallas frontem mutata serenam
(Omen abeventu pendet) nunc Aegida, tutam
Quae quondam sedem dedit, avertisse videtur:
Sic terret nos Gorgo, hostes quae terruit olim.
At Dea (ni talis me coniectura fefellit,
Diversis ideo studiis haec praefuit una,
Quod divisa alias in Pallade iuncta putantur,
Ac unum fontem referunt, ortumque requirunt.
Est Sophiae mater, Iovis edita vertice: namque
VERA fluit Iovis e dio sapientia fonte,
Quaeque Deum spernit, non est sapientia felix.
Sed belli praeses, quod primum armata sub auras
Prodiit, ac clypeum fertur gestasse sinistra.
Hinc Bellona Deae nomen, germanaque gaudet
Marte, simulque operam iungit pro vindice causa.
Nam quia Iustitiam Mars vindicat, aequa geruntur
Pro patriis arisque focisque et numine bella:
Consilia huc ergo fratri Dea sufficit apta,
Bellorum eventus varios, strategemata, mores,
Facta ducum revocans, aditusque situsque locorum,
Huic quis consilio finis, quis cesserit illi.
Credite, consiliis cedunt vel grandia: quamvis
Coepta penes nos sint, eventum fata gubernent,
Nostra tamen iuvat eventum prudentia saepe.
Sic iam consiliis Pallas, Mars militat armis.
Hinc felix demum sapientia caelitus hausta,
Quae normae mentis divinae accommodat acta:
Et quisquis studiis illam venatur honestis,
Hic sub Palladia placidam trahet AEGIDE vitam,
Inque salutari tandem requiescet asylo.
Hinc felix demum bellum cadet, aequa quod urget
Causa, quod arte gerit prudenti decta mInerva.
Cur etenim Galeata Dea est? firmissima nempe
Cassis ad insultus dubiae est sapientia sortis,
Qua sine nil recteve geri, finemve secundum
Sortiri certum est: duce qua bene pleraque cedunt.
Cur hastata dea est? odit Cyclopas et artem
Spernentes, istis quos fortiter impetit armis.
Cur clypeum anguicomo Pallas gerit ore minacem?
Scilicet ipsa suos almi defendit in umbra
Cultores clypei, praestatque sub Aegide tutos.
At qui bella movent arti, qui reproba tractant
Consilia: hos colubris implexos
Pessundat fraudes horum, ac molimina frangit.
Tales, heu multos, oetas fert nostra Cyclopes.
Qui tibi perfricta dudum, o facunda Minerva,
Fronte reluctantur, nec te dignantur honore,
Ipsa fere ut dubia iam verses Aegida dextra.
Sed quorsum haec, vir magne? quod aures carmine lasso?
Pallas ubi praesit, num sit dea, quaeve potestas,
Quae sedes, quae forma, decus, quos cultus et arma,
Dicere vix possum vera: at fas dicere vera.
Tu dotes, quaecumque decus meruere, frequentes
Unus habes: tu mentis opes ac summa tueris
Ornamenta viri: in te conspirasse videntur
Virtutes rarae doctrinaeque ardua dona.
Siqua fuit Pallas, nunc in te vivit, et in te
Vera repraesentat variarum munera dotum.
Subdidit ingenio nervos (fas pandere pauca
E multis) animum rerumque artisque feracem
Edocuit, linguamque unam tot reddere linguas,
Nestoris eloquium dedit ora sonare stupendum.
Atque sonare simul mistos gravitate lepores,
Mentem consilio pollere usuque magistro:
Sic quae sparsa merent laudem, in te iuncta relucent.
Et dubitamus adhuc, cum munera Pallas abunde
Quin tibi tot donis cumulatis, AEGIDA iuxta
Tradiderit, Musis qua subvenias desertis,
Ac spretas artes antiquo in honore reponas?
Quod praestare tibi promptum, quem Caesaris ambit
Gratia, cuius adest locus ac reverentia dicto,
Ut qui Caesarei es decus et pars digna Senatus:
Unde sibi te Musa, sibi te vendicat Aula.
Perge age, perge sacras tutari hac Aegide Musas,
Provehe cultores harum, et decus assere priscum:
Sic te Palladii vel numinis instar habebunt,
Sic tua facta canent, laudesque sub aethera tollent,
Dum Musis constabit honos, dum fama Minervae.

SACRA meo quondam Dionysia dicta parenti,
Sollenni, ut notum, peragebat more vetustas,
Quando frequentabant Edonides Orgia Bacchi,
Quo coiere viri ac vulgus, matresque nurusque,
Ac passim laetis fremuerunt vocibus urbes.
Isti haud absimilis mos praesens fluxit in aevum,
Quo mas femineum sexum, mulierque virilem
Mentita, ignotos habitus sibi fingit et ora,
Obicit et alos, obscuraque munera Sortis
Talorum ambiguo iactu exploranda reponit:
Tum ficto sub Marte alios simulacra ciere
Conflictus iuvat, ac cursu contendere equorum.
Hinc quia laetitiae sunt haec genioque dicata
Tempora, amantque novae sollennia gaudia taedae:
Magna mihi Dionysiaci iam portio festi
Cedit, et ipse sacris natus succedo paternis,
Cumque parente meo genialia divido festa.
Nam licet exsistant mea sacra perennia, meque
Auspice credantur connubia cuncta parari:
Attamen haec castis delegi tempora taedis,
Ut nec honos istis, nec publica gaudia desint.
Iamque novis adsum thalamis, nec me offero vobis
Fronte sub afficta, Sponsi, dubiaque figura:
(Quamvis ille mihi pullum communis amictum
Induxit luctus, nostrisque silentia festis.)
Et quia Sors varios in vita perficit actus,
Ipsa tori quandoque parens, quandoque novercae
En Sortem vobis tectam, duo Corcula, in ipsos
Proicio thalamos: Vos o duo Corcula, Sortem,
Hanc Tectam accipite, et lusus miscete iugales.
Lege sed hac Sortem tribuo, duo Corcula, ut exstet
Symbolon hoc Fidei vobis, illudque Pudoris:
Ergo Sponse Fidem Sponsae depone iugalem,
Ergo Sponsa sacrum Sponso depone Pudorem,
Atque ita fortunam vitae tentate iugalis,
Concordesque animos et Corcula iungite bina:
Sic sic vestra pari colludent Corcula lusu,
Et quaecumque cadet, felix cadet alea vobis.

DUM festiva silent illato gaudia luctu,
Cunctaque maerorem referunt, templa, oppida, cives,
(Proh orbis capite orbati patriaeque parente)
Istius licet haud expers Hymenaeus, honesta
Sacra tamen peragit, vivosque in pectora torquet
Ac subdit stimulos, tenerumque exsuscitat ignem,
Unde duo nexu coalescunt pector afirmo,
Mutuaque unanimis spondent sibi foeder a vitae.
Scilicet haec exstant Hymeneia gaudia, luctum
Diluere haec aliqua lamentaque publica possunt.
Tu quove Sponse istum sentis prodisque calorem,
Et, seu fata movent animum, seu provida vitae
Spes melioris agit, sociam vitaeque torique,
Communisque simul fortunae iungere gaudes.
Ergo quod ingrederis vitae genus, optime Sponse,
Ingredere auspiciis laetis atque omine dextro.
Annuat ille tibi propensus, et annuat ANNAE,
A cuius solo dependent omnia nutu:
Ut quos connubii pia lex hoc auspice iungit,
Hoc auctore etiam dulcis concordia iungat,
Quae quicquid durum sors ingerit aspera, vincet.
Ne qua tamen vestram laedant incommoda vitam,
Hic vitae custos tutis vos protegat alis,
Prole torum, ubertate domum beet, acta secundet.
Et cum Sponse tibi novus ANNAM conferat annus,
Arbiter annorum vos multos seruet in annos.

ERGO agite, o iuvenes, et gressum pone sequacem
Maturate: DEO nobis iter auspice cedet.
O iuvenes, quos ante genus commendat avitum,
Natalesque ampli: sed adhuc excelsior illa
Vis animi, motusque ille ad maior a cohortans,
Tandem aevo statuet dignos ac vindice fama.
Magna quidem laus est niti natalibus amplis,
Et stirpis seriem retro censere vetustam:
Non tamen illa minor, propriis quae condita factis.
Ac ortum ex sese ducens, virtute paratur.
Huic vos egregiis, Iuvenes, insistitis ausis,
Nec solis titulis, generisve haeretis honore,
Dum doctas raro exemplo, coniungere Musas,
Notitiamque iuvat linguarum acquirere promptam,
Idque labore gravi, sed multo foenore laudum.
Nec solum hoc: Gestit miro mens impete vestra
Visere diversos populos, urbesque plagasque,
Et varios mores, varias cognoscere linguas.
Scilicet haud una capitur sapientia sede:
Qui sapit, hanc varias investigare per oras,
Per populos, per et adversos casusque vicesque
Discat, et hinc dubium mundi perpendere cursum.
Hoc demum virtutis opus: Neque numen abesse
His ego crediderim, quos talis suscitat ardor.
Iamque Dei nutu comitem me sisto viarum,
Ipse volens vestris nequaquam obsistere coeptis,
Quae cum grata sibi, ac aliis, Deus approbet: ultro
Provehet, ac tuto statuet vos denique portu.
Macti animis, Iuvenes, macti et felicibus orsis,
Ite viam laudi stratam, vestraeque patentem
Virtuti, et pulchris olim spem vincite factis:
Ite, redite decus generi, admiratio cunctis.
Dum loquor, en Zephyri nostris sese ingerit alis
Aura, viam suadens, et firmans omine votum.

AUT tu pressa situ veterum monimenta reduces,
Aut opera cessante tua, neglecta iacebunt.
Dic Sambuce: hominum quae tanta incuria mentes
Obsidet, inque istam prohibet descendere arenam?
Usque adeone omnes privati cur a fatigat
Lucri, nec quisquam communia commoda spectat?
Dum tu grande subis opus, immensosque labores
Exhauris solus, veterumque volumina sarta
Tecta referre studes, pravisque extergere mendis.
O labor, o studium seris memorabile saeclis,
Nam quid agis Sambuce? Vetusta aetate celebres,
Quos vel Graeca fuit, vel gens mirata Latina,
Nonne reviviscunt lucem te vindice nacti?
Nonne loqui propria (quos dudum pressit iniqua
Barbaries) lingua incipiunt redeuntque politi?
Hinc opera, Sambuce, tua studioque potimur,
Ipsi operam fugimus talem fugimusque laborem.
Non secus ac largam qui messem exoptat, et ipse
Nil serit, aut agri est pertaesus forte colendi:
Sic cunctis facile optatur sapientia, at ipsam
Qui vigili quaerant studio et iusto ordine, pauci.
Ast ubi, quo pacto, quo fonte vel ordine, quaeras?
Nimirum veterum confer, lege, consule, libros:
Hos fonte, hos tu cupide sectare magistros.
Nam si iure coli meruit veneranda vetustas,
Si vere sapiens habita est, cur quaeso sub illis
Non latitare libris sapientia vera putetur?
Sed fontes pauci indagant, paucique liquorem
Hunc Sophiae sitiunt, quando labor improbus obstat.
At tu perge magis monimenta evolvere prisca,
Asserere his tandem genuinum perge nitorem,
Atque ita communem rem grata fruge iuvare:
Sic tibi sic statuam dignam, Sambuce, locabis,
Perpetuamque tuo linques de nomine famam.

ET tanta humanam rotet inconstantia vitam,
Tanta volubilitas ac mille pericula versent,
Ut quae firma putes ac robore corpora nixa,
Quassa cadant subito: quae florida, marcida fiant,
Ac toties hominum fallantur lubrica vota?
PUHLERUM quisnam vegetum vernantibus annis,
Et iuvenum, et stirpis decus admirabile avitae,
Deberi fatis adeo properantibus, unquam
Duxerit? aut Parcas, haud ulli parcere suetas
Parcere tot fucis, nec parcere ad optima natis?
Hei miseram sortem, qua pessima sera supersunt,
Optima prima ruunt tardae invidiosa senectae?
Ille satus prisca proavorum stirpe, verendos
Nat ales propriis auxit virtutibus: utque
Stemmate non ulli, generis nec cessit honore:
Sic virtute aliis, sic linguis aemulus ivit.
Iamque tot edoctum linguas artesque, tenellam
Vincere quae possent aetatem, mater amatum
Vix gnatum excepit, vix excepere sorores,
Turbaque amica suum ob reducem sibi gaudia fingens:
Ecce repentino correptum turbine deflet,
Ah raptum fato deflet pia mater iniquo,
Deflet amicorum coetus, iuvenique suprema,
Heu toti solvit stirpi modo iusta suprema.
Sed cum nil morti exemptum, nil orbe perenne,
Cunctaque sint fatis obnoxia: fata feramus,
Fatorumque vices fato discamus ab isto.

DUM tecum incolumes praesenti luce reductum
Natalem aspicimus, vir celebrate, tuum:
Vota Deo exactum merito sacramus ob annum,
Proque secuturo tempore vota damus.
Laus tibi, summe Deus, cuius tutata patronum
Et columen nostrum dextra benigna fuit.
Laus tibi, qui tanto fungendi munere rite
Exstiteris praesens ductor et auctor ei.
Utque tot hunc curis, tantisque laboribus actum
Texisti, dextra sic tege deinde tua.
Auxilium coeptis, vires animoque ministra,
Perpetuum sani corporis adde statum.
Haec votis rogat ille suis: haec pectore vota
Nos damus: o votis annue utrinque DEUS.

NOVI equidem, rerumque movens discrimina novi,
Quae demum sit vita, toro abstinuisse iugali,
Et privare suum taedis genialibus aevum.
Nam status ut caelebs aliquos mereatur honores,
Dignior ipse toro: tamen hunc incommoda saepe
Et sua fata pari coniuncta dolore sequuntur.
Qui te forte levet cur arum pondere, nemo est:
Qui tibi maerenti praestet solacia, nemo:
Quae tibi promittat sobolem spes integra, nulla,
Quaeque tuum gestet nomen gens postera, nulla,
Sic requiem durae sortis, solamen, asylum,
Ex alio nequiquam, ex te speraveris ipse,
Ipse oneris pars sola tui, pars sola laborum,
Ipse tui senii baculus, stirpisque sepulcrum,
Quo cum forte rogum subeunt gens, stemmata, nomen:
Adde quod in dubium non raro fama vocatur,
Si tibi suspicio vetitos affinxerit ignes.
Hic vero facilem medicinam, et commoda larga
Coniugium stabili sancitum foedere praestat,
Dans vitae comitem, curis lenimen, iniquae
Sorti temperiem, laetae moderamen, amori
Delicias, annis spem, subsidiumque labori,
Et refrigerium Veneri, requiemque senectae,
Auxilium coeptis, ac dulcia pignora lecto,
Per quae fama patrum longinquos transit in annos.
Haec ego dum proprio perpendo singula sensu,
Caelebs vita vale, tuque o Hymenaee faveto.
Dumque ita dispicio sociam coniungere vitae,
Tu mihi prima subis, tu voti prima voluptas,
Sola placere potes. Te fas uxore potiri,
O matrona, decus spectabile matronarum.
Eia age, si cura simili fortasse teneris,
Iungamus vota, et iungamus pectora tandem.
SUNT ita, quae memoras: sed libertate vicissim
Posse frui, res est longe precisior auro.
Et quamvis cari post tristia fata mariti
Induxi numquam taedas iter are iugales:
Tu tamen inflectis sensus, animumque labantem
Impellis, fateor: nec me diducere possent
Forte leves causae. Poterit succedere votum.
DII votum firment. Ergo, tibi SPONSA, iugalem
SPONDEO, do, promitto FIDEM: tibi fidus Achates,
Fidus ero coniux, et casti SPONSOR amoris,
Una meae sedes eris, et cura unica mentis,
Nec quicquam nostrum, nisi letum, rumpet amorem:
En dextram, pignus fidei: en sacra numina testor.
ERGO tibi OBSEQUIUM, SPONSE o dilecte, iugale
SPONDEO, repromitto: tuum propensa futura
Te dominum veritura meum, portumque salutis,
Tota addicta tuae fidei devotaque coniux.
SALVE SPONSE, nova beate Sponsa,
Salve SPONSA, novo beata Sponso:
Vos dextris thalamum subite fatis,
Fato dexteriore coniugalem
Vitam discite: SPONSIO subinde
Occurrat memori reposta mente:
Alternam geminate SPONSIONEM,
Certantes studio frequentiore:
Sic concordia vos ligabit alma,
Et fortuna torum beabit ampla.

NE qua tuos lateat tellus incognita visus,
Tertia pars orbis nunc adeunda tibi est.
Ante quidem Europae populi diversaque regna
Sunt impertaeso visa labore tibi.
Africa quasque ferat, quas tellus Barbara gentes,
Hisce peragratis partibus ante tenes.
Nunc Asiam, Solymamque urbem, sacrumque sepulcrum,
Visere mens miro gestit amore tua.
Ergo iter hoc terraque tibi pelagoque secundet,
Qui praestare potest cuncta secunda, DEUS:
Hoc ut difficili cursu, plenoque periclis
Confecto, redeas auctus honore domum.

SIVE tuam retro exactam considero vitam,
Sive recens aevum intueor, canosque verendos,
Mirandi causa est, imo est mihi causa stupendi.
Nam quis te vere, quis te neget esse beatum?
Cui bona tanta, modo quae sunt rarissima mundo,
Affluxere simul numeros completa per omnes?
Dudum summus apex, et virtus summa reluxit?
Unde viam adlaudes mature et culmen honorum
Stravisti, fama dudum super aethera notus,
Carus principibus, carus quoque regibus altis,
Qui certare tuis sunt visi in honoribus ultro
Augendis, comitis praelustria signa ferentes.
Sed canos istos iam tanta aetate gravatos,
Quanta fere nostro nunc est incognita saeclo,
Quis non miretur? quis non fausta omina dicat?
Nempe tibi duplo maiorem fata dedere
Communi aetatem, quo bis evadere posses
Sive ter illustris, ter magnus, terque verendus.
Dignus eras, vegetae redeant cui in corpora vires,
Quique aliud tantum traducas molliter aevum.

HEU quis te, fili, quis te mihi casus ademit?
Quasve tibi iniecit Parca severa manus?
Parcere si cuiquam fas, annis parcere, flori
Fas erat ingenii parcere, fasque patri.
Tu spes certa patris, baculus vergentibus annis,
Tu requies olim tuta futura patris:
Ingenio, studio, consilio, arte, fide:
Tu spes fluxa cadis, senium tu fallis inerme,
Pectoris ipse iaces unica cura mei.
Quam dubio nostras res ac spes turbine versat,
Quae finem cunctis mors dat ubique suum?
Quam nihil haec constans toto vel in orbe relinquit,
Sed rebus certam detrahit usque fidem?
Et iam sera venit, iam spe velocior omni,
Iamque rapit iuvenes invida, iamque senes,
Nec voluit iuveni tibi parcere ad optima nato,
Nec mihi, cui per te laus oritur a fuit:
Sed florem cruda surgentem falce peremit,
Spemque tuae frugis sustulit hora brevis.
At tanto nobis vivis felicior ipse,
Gaudia quod temet non peritur a manent.
Spes hominum dubias, curas iam despicis omnes,
Temnis et humanas, sorte vagante, vices:
Nos variis agimur fortunae fluctibus omnes,
Nos quatiunt morbi, cura, pericla, labor.
Certa tamen cunctis, horaque modoque latente
Mors superanda venit, quae superata tibi.

USQUE adeone meis igitur contraria votis
Experiar cuncta? et successum fata negabunt
Semper dura mihi et conatibus invida iustis?
Credo equidem, aut quarta natum me forte Diana,
Aut animo tales, averso numine, honestos
Nequiquam meditari ausus laudandaque coepta:
Sic elusa ferunt iterum mea vota repulsam.
Hoc quoque, quod nullo prope iure modoque negari
Rebar iter mihi posse recens, obstacula sentit.
Proh, dubia semper, gressu ad maior a negato,
Conditione premar? nec si mihi multa moventi,
Forte nec indigno, dabit ansa cupita? periclis
Sit licet illa suis etiam coniuncta, vel aestu,
Vel tentanda gelu, tentanda fameve sitive:
Dum quid per discam, rerumque instructior usu,
Lustratis ampli diversis partibus orbis
Ac populis, seruire Deo ac mortalibus olim,
Communemque mea rem possim parte iuvare.
Iam mihi scurra rudis vel servus, tergere vestes
Atque ocreas, et equos doctus depectere, inique
Praefertur, fruiturque via, qui deinde reversus
Vel fumos narrat mihi, vel deserta patenti
Tractu visa, vel hic imbres ventosque ruisse,
Illic forte vias nivibus riguisse profundis.
Sed quis erit nostri voti hostis? et invida quaenam
Eiusdem mihi causa putabitur interversi?
Anne Deum incusem? Non his contrarius ausis
Est Deus. Anne homines atque invida pectora questu
Prosequar? Ah qualis facta inter cessio, quanti
Quamque graves mea coepta viri voluere iuvare?
Ac quemquam ipsorum fas verba et vota superbis
Auribus excutere, et responso eludere duro,
Delphica quae potius iussa atque oracula sunto?
Vos certe, o titulis, virtute ac stemmate clari,
Et clari gravitate viri, vos sponte clientis
Egistis causam, partesque fideliter omnes
Inter, si qua iuvet, pro me posuistis et ore
Et scriptis: fortuna meis tamen obstitit orsis.
At mihi sic pereat laudis seges, ansa salutis,
Materiesque mei studii? Sic deserar usque
Infelix? neque sic cursum et bene coepta Themistos
Pertractare queam felici tramite Iura,
Quae forsan mare permenso, post Itala tellus,
Navali quaesita via, repetenda dedisset?
Respice me tandem Deus, o Deus annue coeptis
His studiis, ultroque iuva conamina iusta:
Quod conor, tibimet conor, quodcumque labore,
Ecce laboro tibi. Tu sis mihi meta laborum
Ac finis: tibi cunctus honos et gloria cedat,
Officia ac fructus aliis, mihi prora salutis.

PARTE quidem, Ioachime, recens te reddit imago,
Parte lates potiore tui: quam reddere sollers
Nec Zeuxis, nec Protogenes, nec Protogenes, neque novit Apelles:
Solus eam nosti summa depingere laude.
Si tamen est vultus speculum quoque mentis et index,
Heroo ex vultu quis non heroa notaret
Pectora, et egregias dotes e fronte micantes?
Prima viros generis claros ab origine, multum
Ornat, et aequales Divis Clementia reddit:
Quam tu vitali pariter cum luce receptam
Fronte serenata promittis, et exseris ultro.
Lene tuus spirat vultus, spiratque severum:
Sic mitis gravitate, gravisque in pectore miti es.
Cetera non vultus, non haec ostendit imago
Abdita dona animi, sed et haec non abdita dona.
Nam tua quem virtus latet, ac doctrina sagaci
Mente reposta? tuae facundia mellea linguae
Quem latet, inque sedens labris suavissima Pytho?
Quaque faves, pariterque foves in honore Camenas,
Rara quidem (heu) virtus, sed laudatissima virtus.
Quid, quod et ipse duos alterno foedere Reges,
Et populis utrumque, et bello utrumque potentem,
Nectis? an assertor pacisque togaeque vocari
Non mereare? Tua tanta e virtute resultat
Christicolis fruges, Pax, custos optima rerum.
Erro, tuas qui velle putem me prendere laudes,
Fasciculoque omnes uno concludere: namque
Laudibus est maior, numeros supereminet illa
Summa in te virtus, summa ars, facundia summa.

NEMPE globo quadrant regnorum fata vicesque,
Ambiguoque globo, cuius iam summa sub imum,
Imaque sub summum varia vertigine tendunt.
Fluctibus ille natat rapidis iactatus aquarum,
Ut dubites, sursum vertatur an ille deorsum.
Aspice Christiadum regnum. Non hostibus illud
Externis modo quassatur: furit intus alitque
Intestina vago rerum sub turbine bella:
Ceu globus, in plano qui mobilis ima volutat
Sursum, summa deorsum, et sedem vitat eandem,
Ni sistas motum, et certa ratione gubernes.
Huic Palamedis avis (sub qua vigilantia pulchre
Pingitur) insistit dextro pede: Ramus olivae
Cui premitur, simul et vagina conditus ensis.
Queis regni commissa salus et publica cura est,
Hoc opus incumbit, placidam componere pacem,
Ordine quaeque suo, lege ac moderamine iusto
Dirigere, ac vigili non unquam parcere curae,
Ne vel ab externis fastigia versa procellis.
Vel propriis pessum subsidant motibus acta:
Unde oleae ramus sacer, et pax optima rerum est.
At si dira fremat fluctu super ante procella,
Eversura globum, sique hostes acrius instent,
Tutanda est statio, gladius stringendus, et illis
Robore concordi, et constantibus opponendus
Est animis: et sic CHRISTO DUCE cuncta gerenda.
Id quod fronte gruis fulgens, adamante requirit
Annulus inserto, constantis sponsor amoris,
Arra simul Fidei, qua nobis iungere Divos,
Iungere quaque homines studiis possimus amicis.
Has ita virtutes ardore sequentibus acri,
Successus sese, et facilis victoria pandet,
Emeritumque decus, munusque insigne Corollae
(Quam grus protendens, spinas captantibus extra,
Intus odoratos ostendit margine flores)
Cedet, et haud unquam morituros fundet honores.

FAMA vagabundis peragrabat passibus orbem,
Fama bonum, quo vix aliud praestantius ullum
Laude viget, viresque suas acquirit eundo:
Parva quidem primo, sed sensim mole recepta
Crescit in immensum, ac lato seporrigit orbe.
Hanc virtute satam perhibent, cui forte roganti
Praemia, divino sic Iuppiter ore locutus:
Tu mihi (dixit) eris, sed erit tibi filia Fama,
Teque ego muneribus, te nata beabit honore.
Hinc soboles matrem sequitur certissima Fama,
Cui celeres alae, subque alis lumina mille,
Mille aures, linguaeque ac ora sonantia mille,
Vitaque fine carens nullisque obnoxia fatis.
Haec primum virtute tua, ceu matre creata,
O Ioachime, virum decus, et lux clara tuorum,
Emersit, sensimque hominum subrepsit in aures,
Ipsa tuo pariter crescens cum nomine Fama.
Iamque satis patrium diffusa repleverat Istrum,
Et gelidi ripas Albis, Rhenique bicornis,
Et secum nomenque tuum, laudesque ferebat,
Cum porro gradiens Athesisque Padique fluenta,
Vulturnique citi, lateque strepentis Elori,
Thybridis ac Chrysae laxatis occupat alis,
Non Rhodano celeri, non ante ignota Benaco,
Nec ripis Tage fulve tuis, nec lenis Iberi,
Quaeque alibi tractu diverso flumina currunt.
Haec quoque threicium iam tum superaverat hebrum,
Ulteriore Asiam gaudens contingere cursu:
Quae cum Bosphoricis Ponti prope littora ripis
Insonuit, iam facta suo notissima motu:
Bosphorus, extremam Europae qui terminat oram.
Excitus canum streperis caput extulit undis,
Cui duplex facies duplicem circumspicit orbem,
Fluctibus et rorant humerum per utrumque capilli.
Huic angusta quidem, sed regna potentia subsunt,
Aerea pro sceptro clavis, qua nixus utrumque
Aequor, utrumque orbem clauditque aperitque potenter.
Tunc Istrum (dulces namque Istri senserat undas,
Quas hic in Pontum septena per ostia fundit)
Ister amate mihi, patrium qui flumine Pontum
Ipse tuo misces, quae dicam suscipe verba:
Fama frequens nostras dudum circumvolat oras,
Quae sonat Ungarici per littora nostra, per undas,
Legatum Regis, virtute atque ore verendum:
Haec quoque, quae mentes multorum invasit et aures,
Me tandem rumore suo permovit, ut illum,
Gente licet natum Christi cultrice (cruentis
Quam pariter mea gens odiis exercet et armis)
Non tamen invidia, solito nec crimine carpam,
Sed votis, digno sed prosequar ipse favore.
Cumque profecturus patrias dicatur ad oras,
Et sibi consortem thalami iuncturus amicam:
Nec me pro reditu, nec te pro foedere fausto
Connubii pigeat meditari seria vota.
Hunc Ister, viridi velatus tempora musco,
Et barbam glacie squalens, excepit amice:
Bosphore, cui gemini servatur ianua ponti,
Quem penes est arcere mari, et transmittere puppes:
Digna mones, monitumque sequi te prompta voluntas,
Me movet officii ratio: cui cognita tellus
Patria, natalesque viri, fortunaque vitae,
Et (cuius fruges redit ad me maxima) virtus.
Nobilitate domus veterique e stemmate clara,
Austriacis habitat a locis, huic praebuit ortum,
Nomine gentili quae Sintzendorfia dicta.
Hanc tamen ipse suis cum fratribus (aemula quorum
Et laus et virtus cedendi nescia fulget)
Splendidiore locat sub luce, genusque vetustum
Euectum super excelsum fert aethera fama.
Ast ipsum (si multa licet comprendere paucis)
Quis nescit teneris aevi florentis ab annis
Virtuti assiduis iunxisse laboribus artes,
Quas credas (si vita illis tribuenda) sub ipso
Vivere, et eiusdem legisse in pectore sedem?
Tam numeris perfecta suis, tam consona floret
Utraque, tam pulchro conspirat iuncta tenore.
Utque rudi gemmae, quae nondum cote polita est,
Usus nullus inest et gratia nulla decusve:
Sic animi dotes usu rectore carentes,
Esse parum gratas sensit, similesque sepultis.
Ergo penetravit peregrinas impiger oras,
Et mores hominum multorum vidit et urbes,
Quae regio, quae relligio, quae lingua statusque
Publicus, et quid sit duris assuescere rebus.
Hinc linguam linguis, hinc mentem instruxit acuto
Iudicio, pectusque penu prudentis adauxit
Consilii, multo sat confirmatus ab usu.
Talibus instructum donis, quae dixeris ipsam
Aetatem superare, tulit quoque Fama sub aures,
Maxmiliane, tuas (quem terris Numen ademptum
Suscepit caelo, divisque immiscuit altis)
Protinus hic dictis cum mentem atque ora resolvis:
Nimirum hic nostrae merito debebitur aulae,
Dignus eam qui parte sua decoretque iuvetque.
Dixit, et ascitum, cum nondum quinque fuissent
Lustra per acta viro, iussit residere Senatu
Excelsum ad regimen, reique vacare iuvandae
Communi, dubiasque fori cognoscere causas,
Riteque discussas aequo decidere iure.
Hinc perspecta viri doctrina, industria, et oris
Gratia diserti, mox ad maiora vocatum
Imperii fecit tractare negotia sacri,
Consiliumque suum in sublimibus edere causis.
Iamque novus Geticae qui nuntius afforet aulae,
Designandus erat, qui tantum munus agende
Dexteritate, fide, nec non gravitate valeret:
Cum Pallas se diva ferens ad Caesaris ora:
Nec latet hae(dixit) me consultatio Caesar,
Nec longam petit illa moram. Qui claret in aula,
Omnibus ipse modis patrique tibique probatus,
Cur Ioachimo illas dubitas decernere partes?
Legati qui cuncta tenet, quae dona requiras.
Dicta probans Caesar, mox oratoris honoret
Atque onere imposito descendere iussit ad urbem
Threiciam, et fidos pro pace subire labores.
Actaque sub gyrum iam tertia bruma cucurrit,
Ex quo Turcorum populis assuescere coepit,
Ac rem communis patriae fidissimus egit.
Non ignota tibi tractatio, Bosphore, rerum,
Non operae curaeve, nec ipsa pericula quondam
Intentata viro: sed quae mihi cuncta salubrem
Et Dravo pacem et celeri peperere Tibisco.
Quam vero (memori quod nobis mente recurrit)
Turcus ubi belli furiis accensus iniquis,
Arma minabatur, demensque edixerat arma?
Quam non ille suae fidei nec partibus usquam
Defuit? aut quem non lapidem pro pace tuenda
Movit, ut insani mitesceret ira Tyranni,
Resque statum caperet rursum inclinata quietum?
Pacis enim tractanda fuit custodia, et hostis
Arma parans inopina, nec arte aut robore belli
Debilis, addicta pacis de lege monendus.
Nubila sic Phoebo (quod fata dedere) sereno
Pulsa recesserunt, duplexque refusa voluptas
Exhaustas illi curas recreavit abunde,
Nempe labascentis reparatio pristina pacis,
Famaque speratae quae venit nuntia SPONSAE,
Praestantis sponsae, quam Iuno dote beavit
Divite, sed formam tribuit Cytherea venustam,
Natales Lucina amplos de stirpe Baronum:
His comites adsunt pietasque pudorque decorus,
Cunctaque honoratam dona exornantia matrem.
Nomine sic Helena ac forma, Lucretia castis
Moribus, ingenio fuerit dicenda Minerva.
Nimirum vir dignus ea, digna illa marito,
Digni utrique simul, quos prospera vota sequantur.
Vota iuvent superi: gratanti BOSPHORUS ore
Subicit. Ergo tibi munus, IOACHIME, peractum
Laude tua, sed fruge orbis iam grator, et illos
Qui tete exspectant, teque inde sequentur honores,
Comprecor et faustum sub tecta paterna recursum:
Te Fortuna frequens laetantibus ambiat alis,
Duxque comesque viae, vitae, votique petiti:
Quod tibi, quodque tuis, quod Sponsae fata secundent.
ISTER ad haec. Quod tanta tuis provincia dextre
Gesta humeris, tantus labor exanclatus, amicam
Littoribusque meis, Dravoque Savoque propinquis,
Nutrivit pacem, non ultima gratia cedit,
Debeturque tibi, verbis sat nescia ferri:
Dii, Ioachime, tibi ac totus pro talibus actis
Orbis Christiadum grates expendat, et istis
Pro tantis meritis statuat praeconia digna.
Iamque mihi incolumem tete Deus ipse reducat,
Et faciat tandem patria tellure potiri.
O laetam hanc ostende Deus mitissime lucem,
Hanc lucem accelera, atque ortu demitte serene,
Tum Nymphas videan nostras, tum flumina ab imis
Exsultare vadis, fremituque sonare secundo:
Tum populos, urbesque, domosque hominesque faventi
Voce salutare hunc, et laetos edere plausus:
Tum magnus Caesar, fraternus Caesar is ordo,
Ac reliqui proceres reducem linguaque manuque
Excipient, facilique ipsum amplectentur amore,
At tua, quae dudum tete suspirat, et usque
Usque suum exoptans HELENE praeclara requirit,
Quae, Ioachime, putas formabit gandia mente?
Quos plausus, quae signa dabit? quae vota refundet?
O mihi siste meum(dicet) Deus alme maritum,
Quem mihi vis iungi, salvum mihi siste maritum.
Sed quid tu, Ioachime, tibi quae vota recurrunt?
Tu: Quae coepta DEO duce sunt, ea provehat auctor
Ipse Deus, pariterque viam thalamumque secundet.
Vota iuvent Dii vestra, iuvent quoque cosona nostra.
Sic quos visus adhuc seiungit mutuus, illos
Iungat in aspectum Deus, amplexumque iugalem,
Concordesque in amore liget, ne semina litis
Ulla superveniant vitae exitiale venenum:
Det natos patri similes, similesque pudicae
Filiolas matri, quo stirpem in saecla propagent:
Fortunamque annis idem det cernere seris:
QUOD, Ioachime, tibi, quod sponsae fata secundent.
His dictis notum descendit uterque sub antrum,
Quem circum insolito sonuerunt murmure Nymphae,
Vimque precabantur firmandaque pondera votis.

HOC etiam revocat nobis Dionysia tempus,
Festa patri quondam Baccho sacrata, sed inde
Constanti ad nostros more retenta dies.
Scilicet haec genium donant, rebusque vacare
Haec laetis homines, tempora laeta monent.
Hic ficto sibi Marte placens luctatur in armis,
Signa vel extento pendula fune ferit.
Hic personata in facie sua munera cauto
Murmure deponens lucra referre studet:
Ille iacit tectam sortem, iacit alter apertam,
Sorte volunt iuvenes ludere, sorte senes.
Quin suus et thalamis est ludus, et alea taedis
Est sua, et alterno ludit amore torus.
Ipse quoque, haec cui sunt communia festa parentis,
Quique frequens thalamis dicor adesse novis:
Ipse mea pro parte lubens genialia festa
Exorno, ac pulchro dignor honore patrem:
Subque novas taedas gaudia mille creo.
Iamque novis, SPONSI, thalamis me sisto, sub ipso
Quo sollennia adhuc tempore Festa vigent:
Digna ferens vobis en munera, temporis huius
Non aliena die, non aliena toro.
Ergo quam tribuo SORTEM, DUO CORCULA, TECTAM
Accipite, ac vestro deinde fovete sinu:
Ludite sorte pari, vos o duo Corcula: Sortem
Detegat ipsa Fides sancta, sacerque Pudor.
Sic tibi per Sortem (nec me sors fallet) amica
Cedet SPONSE FIDES, et tibi SPONSA PUDOR.
Ergo SPONSE FIDEM Sponsae tutare iugalem,
Atque feres Sponsae munera cara tuae:
Ergo SPONSA sacrum Sponso tutare PUDOREM,
Atque feres Sponso munera cara tuo.
Ite parem in lusum, et sortem miscete iugalem,
Parte Fides poterit vincere, parte Pudor.
Quod si vestra pari colludent Corcula lusu,
Talis et in thalamis alea iacta cadet.
Pulchra Fidem soboles, soboles quoque pulchra Pudorem,
Et iunctum pectus pectore, suave canet.

ERGO coniugii iam luditur alea vobis,
Vester et alterno ludit amore torus?
Ergo tecta prius Sors, iam detecta, iugalis
Felici in thalamis omine iacta cadit?
Concordesque animos et Corcula iungitis ambo?
Corcula, quae stabili pectora pace ligent,
Scilicet haec vobis haec vota, nec irrita vota
Noster Hymenaeus sorte favente dabat.
Nec fallent hunc vota: Duo si Corcula vosmet
Iungitis, effectum sunt habitura suum.
Pectoris hinc vos una, ut corporis una ligabit
Copula, sic deinceps mens reget una duos.
O dulce imperium, o vel dulci nectare vita
Dulcior, o felix ambrosiaque magis:
Unus ubi in geminis est spiritus, una voluntas,
Mens una et studium, vox regit una duos.
Non mas uxori contrarius, illa mariti
Propensa ad nutum se facilisque parat.
Iam tum nil praeter: Meus o tu, tu mihi solus
Praesidium, et vitae es portus et aura meae:
Et: mea tu: tu sola places, tusola voluptas,
Te sine nil carum, nil mihi dulce puto.
O thalamum longis dignum vel Nestoris annis,
Saevior hunc quatiat nulla procella torum.
Haec eadem vobis imo de pectore vota,
Prospera quos videant saecula, firma precor.

NON fucus generis fallax, nec splendor inanis,
Verum in imaginib. pictis virtutis imago est,
Ut quas ipsa parit virtus, quas ipsa tuetur:
Hanc etenim (quamvis sit honore excelsior) ambit
Ac vestigat honos: et sicut corporis umbra,
Sic comes est virtutis honos et gloria verae.
Hinc tituli, laudes, insignia, stemmata, cerae:
Quae, veluti merces, hunc aequo iure sequuntur,
Aemula cui virtus, et mens est conscia recti.
Talis honorata praecellit origine, priscum
Quae propria virtute genus commendat et auget,
Digna suis atavis et avis, ALBINA propago,
Cuius in hac picta spectantur signa tabella,
A proavis accepta, sed hinc merito aucta decore.
CASSIS aperta genus prodit, cui fulua Corona
Imminet, ac galeae pendet de margine Gemma,
NOBILITATIS honos, et clari stemmatis index.
Nam velut infestos galen arcet et excutit ictus,
Ipsa illaesa manens: Sic virtus impete nullo
Frangitur, ac duris nescit succumbere fatis.
E galea surgunt sinuata cacumina, fuluo
Iuncta Leopardo (seu Bubala CORNUA dicas,
Forsan Amaltheae seu malis fertile cornu,
Unde Deus talem generi huic indulget opum vim)
Quid vero in clypeo Leopardi signa ferocis,
Cuius villosus tegitur diademate vertex?
Non hic saevitiam vultu minitatur atroci,
Sed plus praesidii, quam noxae afferre videtur:
Atque hic ut nulli brutorum robore cedit,
Sic nulli cedet virtute fideque TOBIAS.
Utque petit metam nervo demissa SAGITTA:
Sic animo nil fraudis alit fictive TOBIAS,
Fallere vox nescit, sed lingua est consona menti.

CERTA quidem mors est, incerta sed hora genusque.
Incertusque locus mortis. Quis numine plenus
Fatidico, certum fati determinet ante
Tempus et eventum? Quis mortem longius annis
Arceat ipse suis, sortemve sibi eligat aevi?
Omnia proponas: blandos veneris honores,
Aut secteris opes: lati loca dissita mundi
Explores, pulchrum sperans tibi condere famam:
Omnia sunt mortis: mors te sectatur in horas
Indivulsa comes, quote prendatque necetque,
Fors dubium sortita locum, sortita latentem
Horam: quaque putas te iam florere iuventa,
Sterneris: ac te stare, cadis, iamque optima agendae
Consilia instituis vitae: mors illa repente
Intervertit, et hac cum spe te submovet aevo.
Sic hominum cunctas res ac spes turbine versat,
Nil remorata genus, clarosque e stemmate Reges.
Nil formam, nil curat opes: virtutibus ipsa
Parcere, vel pulchris conatibus invida nescit.
Et tamen ingentem crepitas sub pectore fastum,
Extollis cristam, et tibimet blandiris honore,
Qui genere es maior, vel nummis auctior, usus
Cui rerum est melior, vel cui doctrinula maior.
Ah bulla, ah pulvis! Quin teipsum denique noscis,
Materiamque tui, ac ortum, mortemque minantem?
Iam te iam tumidum sortisque favore superbum
Mors inopina feret, teque atro funere merget:
Tunc ubi fastus, opes? ubi forma, potentia et actes?
Summe Deus, cuius nutu nos vivimus omnes,
Quique tuo morimur nutu: da noscere rite
Te, Deus, ac colere: et meipsum da noscere quaeso,
Daque, mori ut discam: et patriae me reddito, quando
Dulce mori in patria: moribundum numine praesens
Dirige, et in patriam tandem traducito veram.
Hae ego te precor: haec tu respice quaeso precantem.

QUEM fore ducebam, lustratis partibus orbis,
Ardorem laudi, noxius ille fuit.
Namque tulit lucem iuvenili in flore supremam,
Condidit et corpus Thracia terra meum.
Vobis, quos studium hoc similisque exsuscitat ardor,
Fata sub externo sint melior a polo.

MAIUS deliciae fugacis anni,
Et telluris amor, venustiorum
Dotum luxurie superbientis,
Fundit munera, flosculos nitentes,
Fragrantes violas, rosas tenellas,
Fundit liliola, ac thymos olentes:
Quae carpens tenera manu puella,
Et miscens bene vividos odores,
Nectit serta: tibi novos amores
Inspirantia, Sponse, serta nectit,
Dicens se Veneris ligare serta.
Tu munus capiens, rosa tenellas,
Fragrantes violas, virensque sertum,
Spirando bibis usque et usque amorem,
Ac refrigerium petis caloris.
Ergo illa frueris favente Maio,
Quae mittit violas, quibus perurit,
Vi grata violenta, pectus aecrum:
Quae mittit rosulas, amoris aestune
Ut quae sola tui refrigerabit.
Mittit lilia, pector is pudici
Candorem niveum, nec igne ficte
Testatur a suas calere venas.
O Sponsum quater et quater beatum,
Cui talis venit elocanda virgo,
Cuius purpureo pudor sub ore
Concertat violaceo colori.
Cui frontis decus, insitusque multae
Virtutis cumulus (velut rosarum
Exhalans vapor afficit suave)
Allexere procos, eamque tantis
Exornatam opibus, beant abunde.
O Sponsum quater et quater beatum,
Quem complectitur integro pudore
Sponsum Sponsa suum, vagos nec ignes
Derivans alio, nec illum amore
Fraudatura suo: sed aestuantes
Scintillas animumque spondet uni,
Devotumque reservat huic pudorem.
Quid formam memorem, genasque blandas,
Pulchras, dulciculas, venustulasque?
Quas pingit roseus color, decenter
Fusus lacteolo, notasque signans:
Qualis qui rosulas rubore tinctas
Albis liliolis subinde miscet.
At tu Sponse quater quaterque felix.
Hac demum potiere concupita,
Pulcellis rosulis venustiore,
Albis candidiore liliisque.
Hac solus potiere Sponse nympha,
Qua non ipsa Venus magis venusta,
Sunt mellita magis nec ipsa mella:
O Sponsum quater et quater beatum.
Nec tu Sponsa minus beata Sponso es,
Quem celsis Heliconiae sorores
Foverunt puerum iugis sacrati
Parnasi, gremio suoque fusum
Lymphis Pegaseis probe rigarunt:
Cui ternae Charites abunde gratas
Dotes contribuere, amabilemque
Afflarunt oculis genisque honorem:
O Sponsam quater et quater beatam.
Vos ergo auspiciis torum subite
Dextris, dexteriore inite fato,
Et blandis thalamum iocis, susurris,
Risu, murmure, sibilis replete,
Amplexuque hederas tenaciores
Arcto vincite: sicque faustiora
Pro voto numerate saecla vitae.

IAMQUE peragrato proles Hyperionis orbe
Obliquo, scapulas Aegocerotis obit.
Ac tropicam stringens metam, quae respicit Austros,
Dividit usuram lucis ab axe brevem.
Hic spatium exegit decursis mensibus annus,
Ac revoluta suo limite terga videt.
Hunc superare etiam, tantosque evadere fluctus,
Concessit summi cur a paterna Dei.
Nam quid erat tandem sperandum Marte furente
Nos circum, et morbis pestiferaque lue?
Quam certum exitium, quam fata novissima mundi,
Naturae facies cum foret ipsa minax?
Ista quidem minime caeca quis sorte ferente,
Aut fieri ignaro numine forte putet?
Qui terras moderatur et altum torquet Olympum,
Ipsius haec veniunt tela vibrata manu:
Queis homines terret iustam protractus in iram,
Si queat in rectas hos revocare vias.
Ipse etenim, poenas potius suspendere pronus
Vindictam haud unquam praecipitare solet:
Sed spatium cunctis, quo fas resipiscere, donat,
(Cui nihil est nostra quippe salute prius.)
Utque Machaonia, penetret quam corpora ferro,
Ante sagax omnes tentat in arte vias:
Interdum solito quo reddat membra vigori,
Providus austero pocla liquore rigat:
Sic hominum haud semper votis indulget ineptis,
Nectare commiscens saepe aconita cEUS.
Huic ubi porrectas Medico praebere recusant
Dextras, et sana pharmaca fruge carent:
Tunc acie corpus pertentat, et ulcera tandem
Desperata movens stirpitus illa trahit:
Ni vicina simul destruxerit ossa cutemque,
Tabifica pariter contaminata lue.
Nec poenarum aliud (quae Iuppiter omina vertat)
Obvia iam mundo dira flagella volunt:
De quibus immissis haud quisquam iure queretur,
Aut dicet meritis asperiora suis.
Impietate Dei, dic, nonne alacessimus iram,
Attrahimus poenas et sine fine graves?
Nonne et certatim vitiorum semina florent?
Luxuries, fastus, rixa, libido vigent?
Candor amicitia, candor contractibus exul,
Exsulat afflictae relligionis honos:
Debita iustitiae languet reverentia sacrae,
Nec, violare fidem, ducitur esse nefas.
Siccine perpetuum, puto, Numinis ira quiescat,
Proque hominum votis cuncta petita cadant?
Sed tandem tandem rigidas exardet in iras:
TARDA licet, tamen est ultio certa Dei.
Saepius is iustae, scelerum iustissimus ultor,
Tristia vindictae dat documenta suae:
Saepius insolitas elementis miscuit almis
Effigies: aether edidit ipse minas.
Vidimus infaustos (at non impune) vagantum
Astrorum coitus, terrificasque vices.
Vidimus obscura mersam caligine Lunam,
Visus et es fuscam Phoebe dedisse facem.
Nimirum sat conspicuae, quas vindice, poenae,
Infligit dextra non sine clade Deus:
Unde etenim tot morborum contagia dira,
Ac dudum nostris bella parata plagis?
Ut taceam nunc intestina pericula, quorum
Nos circum Oceanus saevus ubique fremit?
Obduxere tamen durum praecordia callum,
Pectoraque indomito nunc adamante rigent.
Publica vix hominum tangunt incommoda quemquam,
Votis illa suis nemo levare studet.
Dum locus his igitur, dum praebet Iuppiter aures,
Funde preces, optas qui meliora tibi.
Quod si distuleris securus, ut antea, prorsus
Falleris: casu namque premere gravi.
Et licet ad tempus vitiis connivet iniquis,
Haec tamen haud Iudex summus, inulta feret.
LENTA quidem vindicta Dei, sed atrocius urgens
Supplicium, pensat temporis inde moram.
Signa secuturas merito testantia poenas
Iam permulta diu cospicienda dedit.
Nam vultus attolle tuos ad sidera ( mundum
Dispensant positu sidera celsa suo)
Aspice, stellarum fer ales aspice sedes,
Et decreta orbi mille pericla malo.
Haud ita se pridem Borealibus intulit oris,
Luce micans tremula, fax peregrina polo.
Fax nempe haec orbi designans omina tetra,
Iam licet in fumos attenuata leves.
Quid quod in exitium quasi conspirare videntur
Nostrum sorte, Dei fata ministra, parit?
Vix dum, qua picea tinxit ferrugine malas,
Signifero Titan tramite duxit equos:
Iam simul ac Nonas mensis numeraverit hornas,
Qui vetus octavus nomen ab imbre tenet:
Erectos converte oculos ad climata caeli,
Et sua stellarum rite tuere loca.
Namque ubi condiderit Phoebis Tartessia Calpe
Alipedes, quos tum pendula Libra vehet:
Antipodumque alma populos Sol luce revisens,
Paulatim ad caeli flexerit ima viam:
En bigas pelago niveas extollet Eoo,
Cornibus effulgens Cynthia plena suis:
Phrixeisque sedens tergis, et lumine fratrem
Obtuita adverso, culmina summa petet.
Hanc transgressa igitur, quae cunctas ultima claudit,
Coeperit undecimam quando subire domum:
Incurret tenebras, obiectus Solis obortas,
Quas tellus Lunae spargit ad usque facem.
Atque ita subrubeo frontem velabit amictu,
Immergentique umbrae puncta novena globum.
Donec ab hac trinas Phoebe obscurata per horas,
Rursus in oppositi lumine fratris erit.
Hanc quoque, Phillyrides Chiron quem sustinet, alto
Conspiciet cladem Falcifer orbe senex.
Mars leget occiduus spatium declivis Olympi,
Iunget et Astraeae tertia valva Iovem.
Sede satus Maia et certantes Vesper eadem,
Lucida stipabunt terga sequendo ducis.
Haec, Epicuri instar, nullo moderante relinqui
Quis putet, aut caeca non bene sorte geri?
Nec vim sidereis haec inferiora ciendi
Corpora, diversam dicat inesse plagis?
Absit, ut astrigeris quas nunc intendit in aruis,
Spernamus tetrico Numinis ore minas.
Nam qui ludibrio decreta potentia caeli
Excipit, hunc tandem debita poena manet.
Sponsi Penelopes, quorum praestrinxerat omnes
Et Liber sensus, et furibunda Venus:
Instantis tumidi ridebant praevia stragis
Prodigia, atque minas pallide Phoebe tuas:
Iste sed extemplo in Sardoum risus abivit,
Sopiit et subitus gaudia fusa dolor.
Namque superveniens inopino milite Ulysses
Oppressit vino pondera muta procos.
Queis igitur commune malum, faciesque timenda
Naturae, atque omen flebile corda movet:
Scrutentur viresque poli, et quid lumina terris
Bina peregrino visa colore ferant.
Ipsa magistra docet rerum experientia, quantas
Portendant clades, quanta pericla creent.
Nam licet eveniant nota ratione modoque,
Attamen effectu non caruisse solent.
Annales evolve, habitus attende minaces
Siderum, et eventus collige, certus eris.
Hic quoque (ni prorsus fallunt prognostica) Lunae
Portendit mundo tristia fata labor.
Uretur siccis hinc inde caloribus aer,
Et tellus riguis destituetur aquis.
Foenore cum laeto, lymphis exhausta negabit
Optatas messes, ruris alumne, tibi.
Hinc pretium annonae frumenti intendet egestas,
Mortalesque fames perniciosa premet.
Horrida funestum quatiet Bellona flagellum,
Atque seret multis proelia multa locis.
Crebra premet passim miseros exactio cives,
Unde faces nocuae seditionis erunt.
His sat acerba feret suffragia, sive cometes,
Seu stella Arctoae prodigiosa plagae.
Haud illa eventus, similem cum viderit aetas
Nulla, leves orbi, parvaque damna dabit.
Armorum fera tempestas nos undique cinget,
Fervebit rabidi Martis ubique furor.
Hinc proceres iuris praetextu aliena capessent,
Armabit cupidos saeva Megaera duces.
Subdita defectum versabit pectore turba,
Insidias, caedes, ac meditata dolos.
Fataque principibus claris adversa parantur,
Auferet illustres mors truculenta viros.
Letalisque lues homines comprendet inermes,
Et cadet ante suum sexus uterque diem.
Talia sed quorsum velut impendentia rimor,
Deque secuturis auguror ipse malis?
Nonne Deus poenas cumulatas ante, severe
Exigit, intensas persequiturque minas?
Nonne ea, quae dudum fabricarunt sidera, nostras
Cervices misere dura pericla gravant?
Religio nebulis, vultum foedata, profundis
Mergitur, atque suam flet gemebunda vicem.
Flet gemebunda vicem: Te vindice, Christe, vocato,
Nititur e tenebris exseruisse caput.
Pestiferum toto prope serpit in orbe venenum,
Praecipitique furit mors inopina gradu.
Contemptrix fideique datae, divumque hominumque,
Undique gens nostras tentat Eoa plagas.
Vellicat assiduo munita repagula nisu,
Et spirat fremitu regna propinqua fero.
Improba nec fallunt diram molimina gentem:
Respondent crebro consilio ausa suo.
Nunc impune vagans excursu diripit urbes,
Milite nunc grassans depopulatur agros:
Nunc (avida sitiens ipsorum fauce cruorem)
Subdola Christicolis retia tendit atrox.
Nec dubium, quin haec etiam exundare per orbem
Teutoniae eluvies (Dii prohibete) queat.
Nam claustris tandem effractis, velut aggere rupto,
Hostibus accessus tutior esse potest.
Dum proceres crebris delassant cursibus apros,
Dum Baccho subeunt acria bella duce.
Aut immanem adigunt, studia in contraria rapti,
Cadmeique velut per mutua vulnera fratres
Prostrati, fluido membra cruore lavant.
Rumpe igitur segnem, Germania, rumpe veternum,
Nec lentam nectas usque vel usque moram.
Ecquid adhuc torpes? en ardent proxima tecta,
Ardent, atque anceps res nequit ista trahi.
Quin animos, tandem experrecta, age sume viriles,
Sitque tuis ab avis degenerare pudor.
Erue radices viciorum pectore tetras,
Virtutisque dehinc sedula carpe viam.
Mitem posce Deum supplex, precibusque fatiga,
Flectuntur precibus fata severa piis.
Exue flagitiis animum: sic triste laborum
Excuties, quo iam pressa gemiscis onus.
Linque voluptates, damnosas linque malorum
Illecebras, turpem desidiamque fuge.
Quod si despecto pietatis tramite, telam
Secure scelerum continuare voles:
Incautos omnes nos saeva (nec omina fallent)
Divini pessum Numinis ira dabit.
Ac, ut multa fidem faciunt portenta, fatiscet
Mundus, seminibus dissilietque suis.
Utque suprema dies misero nunc imminet orbi,
Sic ea fallaci nocte timenda venit:
Pendula qua tellus aestu caelumque liquescet,
Machinaque ornatu corruet alma suo.
Summe Deus, proprio qui dirigis omnia nutu,
Qui premis imperio cuncta creata tuo:
Aerumnas averte graves, averte pericla,
Plurima quae nostris sunt metuenda plagis.
Improbitate tuam nostra cumulavimus iram,
Ac homines aequo plectere iure potes:
Frange tamen decreta tui funesta rigoris,
Quae mortale nequit sustinuisse genus.
Tu rege consilia, ac vires in facta ministra,
Tu dextra hostiles verte potente dolos.
Te sine praesidia oblanguent humana: sed uno
Te rursum ex votis auspice cuncta cadunt.
Eoum nostra regione repelle tyrannum,
Teutonicis arce bella cruenta locis.
Tranquilla da pace frui: da munera terris,
Pestifer aeque fuga semina dira luis.
Sic devota, Deus, soli tibi gloria cedet,
Sic te nostra pio carmine Musa canet.

DULCE, maritali coniunctos foedere, foedus
Connubii paribus votis studiisque fovere,
Et vitam unanimem seros producere in annos.
Triste, maritali coniunctos foedere, foedus
Disparibus studiis, offensas inter et iras
Destruere, et rixas seros nutrire per annos.
Dic, quinam vitae importunior imminet hostis,
Quod telum, quae res oculis infensior obstat,
Coniuge quam iungi quem quis cane peius et angue
Oderit, ac comitem indivulsum viderit aevi?
O vitam invitam, invisam, plenamque dolorum.
Triste etiam, thalamum concordi iure tuentes,
Et iunctos animis, fatorum lege resolvi,
Ac praematuro disiungere pectora leto.
Ergo quis uxoris casum neget, optime BLOTI,
Te lugere tuae, quam convenientia morum,
Mentis et aetatis, studium obsequiumque iugale,
Mutuus et candor tibi conciliavit amicam?
Tecum ergo exclamem: Eheu dilectissima coniux,
Invida te rapuit, rapuit nimis invida Parca.
O mihi si fato sic indulgente superstes
Esses, haec nostri fuerit sententia voti.
At quia sic visum superis, resque illa potentis
Est Iovis: arbitrio tu dio cuncta relinques,
Teque, Deo sic dante, modo solaberis ipsum.

ARTE potens medica, felicique inclite dextra,
Temporis Hippocrates, o et Apollo tui:
Quaque iuvas alios, hanc quoque sector opem.
Infestat cerebrum dudum mihi turbidus humor,
Et crebro maestos obicit ille dies.
Crebro etiam rebus laetis genioque vacantem
Adsolitam horroris retrahit ille viam.
Quin studiis etiam, quibus haud obstare putatur,
Tractandis obstat saepius ipse meis.
Sed tu morborum domitor fortissime, quem non
Causa mali ullius, nec medicina latet:
Fer, precor, aequus opem, quaque huic ratione, moneto,
Ocius occurram, qua ratione fugem.
Verum opus helleboro forti purgare cerebrum,
Namque tenax spisse (ceu puto) nube sedet.
Sic mihi divinum tribuisse videbere donum,
Et vere reddar vividus arte tua.

MUNIA Caesarib. tua sunt perspecta duobus
Quorum expressa stylo sensaque resque dabas.
Ingenium Phoebo meruit: nec te aulicus unquam
Istius induxit linquere castra labor.
Atque licet raro cum Phoebo covenit aulae,
Attamen et Phoebus favit, et aula tibi.
Hinc duplici gaudes, ceu dudum dignus, honore:
Praemia Apollo dedit, praemia et aula dedit.
Namque tuum nomen Phoebo duce claret, et amplus
Ingenii merito te decoravit honos.
CAESAR at officiis iam praemia reddidit aequa,
Quando decora satis contulit arma tibi.
Inde repraesentant tua nobilitatis honorem
Arma, licet cassis clausa sit ore suo.
Nec ratione caret, quod clausa casside gaudes:
Arcana in clauso pectore multa tegis.
Ipse pedem Clypeus porrectum continet ursi:
Discolor inde refert area iuncta Rosam,
Hinc galeae incumbit fuluum diadema: sed infra
Pendula sub galeae margine gemma nitet.
Ense armata manus, nuda at cubito tenus, ursi
Transfigit plantas, quas gemina Ala tegit,
Barbariem calamo transfixti , barbara temnis
Pectora: Sic alis laus tua vecta volat.
Artis tam bello quam pace requiritur usus:
Id quod nuda manus, cincta sed ense notat.
Utere honore tuo, ac insignibus utere laeto
Omine: fac crescat fama decusque cibi.
Iam quando patriae, vir clare, vocaris ad oram,
Atque hanc officiis deinde iuvare studes:
Prospera cuncta tibi Phoebus musaeque precantur,
Optat amicorum prospera cuncta cohors.
Ito, HERMANNE, decus patriae, et spes ampla tuorum,
Nomine cresce tuo, crescito laude tua.

ET quisnam invideat? Latum mea iura per orbem,
Iura patent mihi per cunctas liberrima gentes,
Quas mea sub vexilla voco, castrisque merere
Hortor, et occultis passim dans vulnera telis,
Pertentansque animos, flammae vestigia linquo,
Qua succensa parem suspirant pector a amorem,
Inque tori ac vitae socialia foedera crescunt.
Hic labor, hoc studium, et nostri sententia voti.
Ac licet exsistant mea sacra perennia, et usque
Ponere gliscentis primordia credar amoris:
Attamen elegi castis Dionysia taedis,
Subque ea laetitiam genialem festa reservo,
Ut nec desit honos, nec publica gaudia, cuncti
Dum genio indulgent, et Bacchanalia vivunt.
Ludicra cumque ferat praesens spectacula tempus,
Ficta repraesentans passim ora, habitumque genusque,
Talorumque vagae committens munera sorti:
Hunc etiam morem sectans (nam me auspice taedae
Coeperunt: laetae procedent me auspice taedae)
Velatusque oculos, sed nudus membra CUPIDO,
Hanc geminam vobis Sortem iam defero, SPONSI:
En CONCHAM Veneris: rutilans en CORCULUM ab auro.
Aut ego victor ero, et lucrabor Corcula vestra:
Auto vos victores praesentia dona feretis.
Eia agite experiamur: ades Sponse: elige sortem:
(Hoc tamen ex oculis velum removere licebit)
Cui prior occurret COUS, sors cesserit illi.
Prosilit en Veneris iactus tibi. COE faceto.
Pro Coo Canis ecce mihi. Tibi Cous habetur.
Vitor es, o Sponse: Accipito tibi CORCULUM amoris
Aureum, et ex aequo Nuptae impertire vicissim:
Sit felix Sors ista, torus per saecula felix.
Et iam SPONSA tibi CONCHAM depono venustam,
Sacratam Veneri matri: Sors, arbitra Conchae,
Sit tibi dextra Venus: mihi Senio: prima recurrens
Lucretur. Prius emergit tibi Senio: iactus
Hic Veneris meus est. Tibi iam Venus ecce resultat.
Astragali favere, Venus tibi prospera favit:
Vicisti: Capias hanc nostro munere Concham.
(Alveolisque suis ceu concha tenaciter haeret,
Nec sonitu ingrato seu vocibus obstrepit ulli:
Sic decori haud paruo ducat sibi femina, fidam
Esse domus custodem, et linguam subdere freno)
Ludite iam SPONSI, et Sortem tentate iugalem:
CORCULA amore pari, CONCHIS vestra oscula certent:
Sic vitae constans amor et concordia praesit:
Sit felix Sors vestra, torus per saecula felix.

ERGO animo visum est, anni florente iuventa,
Carpere propositam, care PHILIPPE, viam?
Assuetosque lubet iam deseruisse penates,
Hic ubi vicinos irrigat Albis agros?
Vere novo, quo cuncta suum reparare vigorem
Incipiunt, terris quem fera pressit hiems:
Cum resoluta sinu iactat sua munera passim
Tellus, et varias parturit uber opes.
Cum simul ostentant hibernis dona diebus
Abdita frugifero germina cuncta solo.
Scilicet ut mater variis haec rebus abundat,
Atque penus instar munera larga fovet:
At concreta tamen glacialis frigore brumae,
Condita visceribus reddere nescit ea:
Sed veris redeunte novi placidique favore,
Constrictos laxat deinde reclusa poros:
Proventuque hominum vitam beat ubere rerum,
Thesauros fundens divite messe suos:
Sic, cum Pieridum studio curaque Dearum
Rite frequentaris, docte PHILIPPE, sacra:
Ampla segesque animo virtutum pullulet alto,
Et mores referat vita modesta bonos:
Has dotes, modo sincera ceu mente sepultas,
Languenti quamvis non iacuere situ:
Stirpe tamen claris posthac coniunctus amicis,
Exserere, egregia non sine laude vales.
Sic amplam, dudum quam concepere, replebis
Spem, gratusque tuis gaudia grata dabis.
Macte animo, propriaque tua virtute paterno
Adde alacer generi, pulchrius adde decus.
Fac idem patris vestigia tuta sequaris,
Ante alios celebri qui gravitate viget.
Ingeniique bonis quondam felicibus auctus,
Tollere praeclarum nomen ad astra stude.
Vade igitur, propriosque lares appellito sospes,
Et fruere amplexu liberiore patris.
Aspirent blandum Zephyri tibi mitibus auris,
Phoebeam celent nubila nulla facem.
Sique per ambages et tesqua iter aspera ducat,
Avertant humeris fata pericla tuis.
Iamque vale, dum conspectu iungamur eodem,
Vince senis Pylii saecula longa, VALE.

CUM vitam clausit, qui dicere iura solebat,
Quo Praetore fuit patria nixa diu:
Zollerum gens Catta suum, gens extera, et ipsa
Astraea insolito questa dolore fuit,
Hinc aliquis: Fatum, dixit, commune ferendum est,
Fati et enim cunctos iusque diesque manet.
At bene qui fatum explevit, minus ille dolendus,
Cuius post mortem fama decusque viget.
Qua moritur, paucis hac datur arte mori.
Vivit enim laus et meritorium fama perennis,
Vivit adhuc tali digna propago patre:
Quae patriae exsistens haeres virtutis et artis,
Et virtute pari crescit et arte pari.

MUNUS Amurathis mittendum rebar ab urbe,
Conveniensque loco, conveniensque toro.
Quae Ponto crevit, thalamo quae congruit, apte.
Quamque modo potui mittere, CONCHA fuit.
Concha per Oceanum multo producitur ortu:
Non tamen et virtus omnibus una subest.
Nobilior Bloti, tibi Sponse, est debita Concha,
Nobilior Sponsae debita Concha tuae.
Hanc ergo unanimi capiatis pectore CONCHAM,
Quae Veneri sacraest. quae Veneremque tulit.
Et tu Sponse tuam prompte complectere CONcHAM,
Ac Cypriae auspicis hanc tibi crede datam.
Et tu Sponsa tui lectissima CONCHA mariti
Naturam Conchae moribus apta refer.
Fida domus custos, augendis dedita rebus,
Rite tacere sciens, obsequiosa viro.
Ludite, certatim figentes aemula Conchis
Oscula, et unitis iungite labra labris:
Unde suum lusum fruges optata sequatur,
Et gemmas partu CONCHA decora ferat:
Nempe toro sobolem, virtuti et honoribus aptam,
Spem generis, requiem, deliciasque patris.
Sponse tua felix cum CONCHA vive: perennes
CONCHA tibi gemmas deliciasque ferat.

THESAUROS alii gemmis cumulare laborant,
Oceanus quas gignit Eous:
Congestis alii nummis: alii eruta priscis
Temporibus monimenta requirunt.
Condere amicorum fucata fronte carentum
Thesaurum, potius mihi votum.
Tales seu studiis seu consuetudine iunctos,
Praesens invitat Philotheca:
Ut referant prompte nostrum sua no mina in album,
Pignus amicitiae valiturae.
Vos quoque qui titulis aut clara stirpe vigetis,
Patroni mihi iure colendi:
Quaeso meum rigida ne spernite fronte libellum,
Sed date nomina, symbola, dicta.
Debita sic vobis reddetur gratia, prompti
Officiique vices referentur.

UTRUM Augusta foret numero censenda Dearum,
Inter erat Musas quaestio motae levis:
Cum prior Uranie: Si virtus, inquit, opesque,
Formaque nuda Deas fecit: et illa Dea est.
Iunonem stirps clara Deam celebravit, opesque:
Quae par Augustae stirpe opibusque, venit?
Forma Deam Venerem fecit, morumque venustas:
Illa quoque his meruit dignior esse Dea.
Effecit Divam sapientia sacra Minervam:
Hac Augusta simul laude vehenda foret.
Effecit Divas pietas, ac numinis ardor:
Scilicet hoc potius Diva futura modo.
Dicta probant omnes, omnes uno ore loquuntur,
Ausaque diversum dicere nulla fuit.

Tot iam continue soles fulsere sereni,
Cur Phoebum celat nubila tota dies?
Augustae cedit Phoebus, quo clarior urbem
Ingrediens lucem praebeat ipsa suam.

Nocte sub instanti veniens Augusta, quod urbis
Ingressum differt serius ipsa suum:
Non grandem pompam, nec amat spectacula tanta,
Pectus habens fastus prorsus inane levis.
Et tamen ingrediens umbra Dea discutit umbram,
Ac lucem tenebris ingerit ipsa simul.

DIXERAT Astrologus, caelum mihi dicere honorem,
Quem tamen hic annus forte negare queat.
Quis sit honor, dubito: dubitantem submonet instans
Tempus, et eventum iam docet astra sequi.
Non cadet eventus: Quid siquis fortior astris
Decreta infringat debilior a poli?
Non edicta sonat nobis praetoria caelum,
Inclinare hominem, non rapere astra ferunt.
Per te nostra valent aut fallunt fata: Sed illis
Fortior, emeritus fac mihi cedat honos.
Dicet forte aliquis: Non hoc indignus honore est,
Quem decorant Musae carmine, laude boni.
Ergo notam turpis, vir magne, averte repulsae,
Et, quod fata negant, tu mihi redde decus.
Sic te pro meritis vel numinis instar habebo,
Qui flectas homines, flectere et astra queas.

FORTE Weberiades tractaverat Aegida nostram,
Impressasque notas intuiturus erat:
Cum distenta trahit prolixam pagina rimam,
Et visa est titulum scindere rima tuum.
Cur rumpis titulos incauta, sed invida rima?
An quia iam titulus sit minor iste viro?
An quia tot dotes stricto comprendere versu,
Ac uno volui claudere fasce simul?
Inspexi: titulos rimae pervasit hiatus,
Et monuit, factum non satis esse tibi.
Cur tantas dotes angustis claudo tabellis?
Hasne gerat nigris illita charta notis?
Non claudi hae spatiis possunt, non munere linguae
Efferri, non has parva tabella capit.
Ergo
Nam titulis maior laudeque maior inis.

AUDIIT igne suum tenero flagrare Poetam
Phoebus, et ardori succubuisse novo:
Cum tali aggreditur puerum Cythereidos ore,
Gaudentem cupidas usque movere faces:
Parue puer, regno nostro puer invide, vires
Quorsum in Vate tuas exseruisse iuvat?
Hic meus est, et in hoc mea sunt mihi iura: quid ergo
Mittere nunc gestis sub tua castra meum?
Istis fige tuis merituros sponte sagittis,
Hoc tibi ius constet: ius mihi linque ceum.
Risit Amor blandum, pharetraque in terga reiecta,
Hos Phoebo facili reddidit ore sonos:
Ne praetende meis vim coeptis, Phoebe: calores
Sentiat usque licet, sit tamen ille tuus.
Utque scias: aestus tacitos inspiro medullis
Huius, et insueto fomite pectus ago:
Caelibis ut vitae pertaesus vincula lecti
Induat, ac nuptae flagret amore novae:
Utatur consorte tori, consorte laborum,
Pulchraque connubii munera spemque ferat:
Ut dulces surgant nati, in quibus exstet imago,
Inque futura patris saecula perstet honos.
Assensit Phoebus, Clariae assensere sorores,
Riserunt Charites, risit et ipsa Venus.
Tunc ego: Concordes vos ite in mutua vota,
Annuite ac Sponsis Phoebe Venusque novis.
Plura sedin thalamum meditantis promere vota,
Propositum Phoebus corrigit hisce meum.
Tune, vel invitis Musis, huic carmina panges,
Qui solus Musas, carmina solus habet?

NON oris tibi torua, nec est truculentia morum,
Nec tua saevitiam facta referre solent.
Attamen admeritas revocas quoque crimina poenas,
Curaque iustitiae fertur inesse tibi.
Vis te plus laudem? Non te crudelia coram
Martis, sed Veneris mitia bella iuvant.
Pene oblitus eram generosum dicere temet,
Augendi generis nam tibi fervet amor.

QUOD plerique solent sacrato fonte lavandi,
Firmato Graeci templa subire gradu:
Forsitan ille (sacrum si fas conferre profano)
Mos a Turcorum more receptus erit.
Namque istis etiam prope par attenditur aetas,
Quae Mahometanis inserit hosce sacris.
Tunc cum pompa equites obeunt strepituque tubarum,
Signatoque volunt pene placere Deo.

EST Deus, isque unus: Mahometes nuntius huius:
Verus, item solus nempe propheta Deus.

NE sua sacra parum Turcis cordi esse putentur,
Sitque palam fidei Zelus amorque suae:
Sunt qui semacerent ultro, qui cetera nudi
Membra, modo pubem pelle tegantur ovis,
Quique dolore secent suppresso pectora sponte
Ustaque temporibus stigmata rubra gerant.
Sunt qui lymphatis similes raptisque furore
Horrendum clament voce sonante Deum.
Quique paciscentes violenti vota pudoris,
Iniciant pubi ferrea vincla suae.
Sunt alii, cristas qui rupta fronte, vel alvo
Vexilla infigant, Regis amore sui.
O fatui, fatui, qui cum ratione putatis
Naturque simul bella ciere decus!

QUA nunc ingrederis, tota spectandus ab urbe,
Spectandus Persis, maxima pompa tua est.
Non tamen, ut praefers, solita comitatus ab aula,
Venatu tanta gente redire soles.
Exsortes aulae vicinia tota coegit,
Accessu pompam condecorare tuam.
Nec sat erat, peditum numerosis ire catervis,
Totque equitum turmis more decente gradi:
Nide Christicolis captis in Pannone terra
Dure triumpharis, compulerisque sequi.
Sed tu de paucis: ter iam centena triumphant
Christiadum, aequorea libera facta fuga:
Qui te nunc stolidum rident, pompaeque relinquunt:
Ito, triumphales sic age saepe dies.

MITE tibi pectus tribuunt, exemplaque dicunt
Maiorum exemplis te dare saeva minus.
Sed qui sub regni subito primordia quinque
Sustuleris fratres, mitis habendus eris?
Turcus ad haec aliquis: Deus est, quem credimus, unus,
Et Rex qui nobis imperet, unus erit.

AUDIIT arte sacras Reusnerum pandere leges,
Et penetrasse fori mystica iura, THEMIS:
Audiit et Pallas, doctos hunc pangere versus,
Et studio summis Vatibus esse parem.
Lis agitata Deas inter, sine iudice pendet:
Illa suum dicit, dicit et ista suum.
Cum Phoebus: Tu Pallas, ait, prognata Themiste,
REUSNERO es mater, mater et ipsa Themis.
Hinc ego, vota probans: Nempe est excellere in arte
Alterutra magnum, maius utraque decus.

NOSTER amor versus a me, Francisce, requirit,
Pro verbis animum, pro versu porrigo dextram:
Proque tua quaevis vota salute fero.

UNDE foret vobis tantae praestantia formae,
(Thersitae fratres) res mihi mira fuit.
Sed thermis crebro vos tonstrinisque vacare
Experto, res haec non mage mira fuit.
Insuper oratum subit uri templa, lavatis
Ante pedes teneros, ante pudenda, manus:
Devotoque preces profertis pectore, dantes
Corporibus flexis oscula crebra solo.
Heu male devoti: quin altera quaerite sacra,
Et verum vera relligione Deum.

MENSTRUA sollenni peragunt ieiunia more,
Hancque suae partem relligionis habent.
Namque hiberna novum cum Luna perambulat orbem,
Tota luce solent abstinuisse cibo.
Nocte sed ubertim indulgent genioque cibisque:
O duram sortem, taedia dura famis.

INTERDICTUS apud Turcos est usus Iacchi ,
Poenaque stat, pedibus verbera fuste dari.
Cur tamen ebrietas nec Turcis rara videtur?
Cur simul hi potant, cur titubantque viis?
Aulica liberior turba est et libera cunctis
Dulcia vina magis sunt, et adusta simul.
Ceu non ista forent quoque vina, ac talia vina,
Quae fatuos reddant quae stupidosque magis.

D VM ThraCVum pop VLos EVXInaque LIttora Cern O ,
A C Byzantina NunCius urbe moro R :
V nius est spatium Lustri, hinc re Gione relict A
I ulius in patrio Nos iterum orbe loca T .
D ecurso viguit pa Ax Istro; paxque Tibisc O
T empore, sudavit Dum meus iste labo R .

FEMINA cur vultum velamine Turcia caelet,
Quaerenti propior causa reperta mihi est.
Ore pudor gaudet, sedesque pudoris amica
Est facies: hominis noscitur ore pudor.
Cuncta sed obducta quis fronte licentius audet,
Et cessante nefas omne pudore leve est.
Haud secus, orat egens exterminat illa pudorem:
Plurima sic fallax crimina larva tegit.
Hinc mulier quocumque lubet, velata vagatur,
Quaerit et illicito, quo calet, igne frui.

VIS, harpus, restis, spoliatio, furca, venenum,
Exilium, carcer, vitaque prolis inops:
Haec Mahometicolum merces plerumque, Tyrannus
Quos levat, aut magnis muneris ambit honos.

PARTA tibi quondam saevo est victoria Marte:
Conatus Persae iam retudere tuos.
Bis tibi structa necis violentia, Rege iubente:
Bis aversa tua calliditate fuit.
Sed cum saevitiam maneat sua poena nefandam,
Ne recidiva necis te premat hora, cave.

ANTE tumes fastu, cum sint victricia quondam
Urbibus edomitis signa relata tibi.
Iam quia fortunae ridenti turgidus aura,
Cum fastu vastam ducis ad arma manum:
Dii faxint, fastus cadat et manus improba. Iberis
Insultet victis ne tamen illa prius.

BOSPHORON Albanus Sinam traiecerat arctum,
Plurima quem cinxit classe secuta cohors:
Protinus Ahmates comes ipse futurus amici,
Et moribundus, eum nave sequamur, ait,
Nave sequamur, et hunc pompae iungamus honorem,
Transitus hic morbi forte levamen erit.
Audiit ista Charon: Nobis hic praeda paratur,
O socii: ripae (dixit) adeste citi.
Hospitis adventum coetu servate frequenti,
Quem mox advectum nostra carina feret.
Dixit, et impositum celeri rate transvehit : ille
Seratus ire mari, navigat amne Stygis.
Hospita laeta novo domus hunc Plutonia plausu
Excipit, et fratrum sede nigrante locat.

GESTAT clericus ordo densiores,
Et limbo graviore conglobatas,
(Frontis propria vela) lintiaras:
Queis haec commoditas subest: quod isto
Pressis pondere frontis, expeditum
His et pronius est iter sub Orcum.

QUI Mahometicolae doctor summusque sacerdos
Relligionis erat:
Ipse sibi caelum, si vita relinqueret artus,
Pollicitus fuerat.
Morte vocante miser dum sursum tendere tendit,
Heu, clamat, lino gravis ac densata tiara
Haec mihi causa mali,
Haec depressit. Et hinc atque hinc longo ordine fratres
Vidit, et ingemuit.

BALNEA, templa, vagis ac tecta patentia passim
Hospitibus, poni splendiora solent.
Cetera privatos cives capientia tecta
Nil luxus referunt, vilia et alta minus.

Quae vectaris equo larvata fronte virago,
Et tua diducis crura in utrumque latus:
Ne fortasse tibi noceat distensio talis,
Neve trahat rimam rima pudenda, cave.

SUNT tria, quae Turci miro venantur amore,
Femina, vestis, equus, singula pulchra tamen.
Non his cura gulae tanti est, non fercula tanti,
Dum, quod opus, modico pascere corpus amant.

AEREA quos usus alibi campana ministrat,
De turri clamans hos dare Turca solet.
Illa dato signo tempus distinguit et horas:
Horarum solitas edit et iste notas.
Illa vocat signis homines ad sacra precesque:
Hic pariter Turcos ad sua sacra vocat:
Voce tamen tremula, abrupta, streperaque molestus,
Agrestis qualem reddere Faunus amat.
Illaque ceu rigido dependens fune tenetur,
Sit quoque campana haec pendula fune velim.

SAEVA Cyprum capiens patrasti perside facta,
Saeva fuere iterum fata luenda tibi.
Bina parata tibi vitasti: tertia tandem
Sera, sed subita iam luis ipse nece:
Quam tibi (ceu fama est) aut desperate vocasti,
Aut ea perfidiae vindice missa Deo est.
Quae festiva tulit legatum ad moenia Persam,
Morbi prima dies exstitit illa tibi.
Proxima quae Regem cum pompa vidit euntem,
Vitae summa dies exstitit illa tibi.

QUI vetus hic hospes Byzantia moenia spectas,
Et secreta tui Caesaris acta notas:
Te signat pictura: tuo prudentia vultu,
Et candor mixta cum gravitate nitet.
Accedunt laudum testes, Insignia, muti,
Quae virtute tua parta fideque geris.
Pro saevo es mitis, pro percussore quietus:
Clava tamen placida temperat arma toga.

CURRENDI durus labor est: via longa laborem
Auget: ad haec calido Sirius igne furit.
Et tamen iniuncti vos curae muneris urgent,
Sit labor hic durus, sit via longa licet.
Perdurate: gravem patientia firma laborem
Vincat, et adiuncta sedulitate fides.
Sic Deus incolumes ducat vos atque reducat,
Et clementer onus mitiget omne viae.
PARCA subit partum: matrem fugit aura, gemellos
Afflat, fatum uni, vita duobus adest.
Vita datur pro morte, duo pro simplice fetus:
Sic fetus foenus funeris huius erunt.

Et moveas blandos voce manuque sonos:
Quis dubitet Phoebum cum divite carmina vena,
Cum citharaque artem contribuisse tibi?
Demamus Phoebo haec: et erit qui corpora morbis
Fracta, manu medica restituisse queat.
Haec tibi demantur: Sed te Themis optima Iuris
Ipsa sacer dotem iustitiaeque vocet.
Sic vos arte pari, aut numero certatis eodem:
Tu Vates, Vatum sed pater ille tamen.

DUM te magnifica pompa spectamus euntem,
Fluxaque signa volant:
Quamvis Pannoniae populis infestior instas,
Tecta petens Sophiae:
Vota tamen damus haec, subeas ut rura petita
Bulgaricosque lares.
Verum aut illa tui sit cursus ultima meta,
Pergere ne valeas:
Aut si barbarico confisus milite, fines
Pannoniae ingrederis:
Dii faciant, aditu ut sub primo tuque tuique
Marte cadant domiti.

NUPER ut umbrifero Parnasi in colle morantes
Captabant Clariae mutua dicta Deae:
Atque suos solito censebant more poetas,
Quos celebres aetas nostra priorque tulit:
Prae reliquis potior susceperat ordo Melissum,
Et levis est inter lis agitata Deas.
Classe receptabat sub prima quaeque Melissum:
Quaestio de solo nomine mota fuit.
Haec ait, a Cantu nomen fluxisse:
Graiorum siquidem vox, Canere, ore sonat.
Illa, Ape deductum, qualem vox ipsa
Denotat: (unde illi mellea vena fluat)
At Phoebus viso certamine forte fororum,
Arbiter in medio, talia fatus, adest:
Quae dubium movit, fas hanc componere litem:
Dissona verba volant, res tamen una manet.
Seu Cantum, seu signet Apem vox, nonne Melissus
Mellea mellitus metra Poeta canit?
Vos ita: sed propius rimans cognomina, fato
Indita, sic Vati congruere ista reor.
Quod natura viro fecundam in carmina venam
Contulit; hinc SCHEDII nomen et omen habet.
Quodque adhibet limam, mellitaque carmina condit,
Inde Melisseum nomen, ab arte, gerit.
Sic natus Schedius, sed factus ab arte Melissus,
Natura vates et simul arte valet.

COUS es arte, manu Paeon, linguaque Galenus:
Quis certat simili laude Rolande tibi?

SEU tibi sorte datum, seu gestas nomen avorum,
Sweigeri appositum nomen, et omen habes.
Quae reticenda, taces prudens: nec multa palati
Garrulitas, nec sunt frivola verba tui.
Quae dicenda, palam dicis gravitate venusta,
Nec fucum ficto sermo sub ore refert:
Id quod divini referens oracula verbi,
Eloquii prompta dexteritate doces.
Temperet inter dum laudata silentia sermo,
Est reticere, decus, dicere et apta, decus.

ARTE videbamur iam vivere: dextera vitam
Una dedit nobis, et dedit una rogum.
Siccine te poteras hac, auctor, pascere flamma,
Ut quia tu dederas esse, perire dares?
Si reprobas artem, studium si deseris artis,
Quo licuit sobolem perdere iure tuam?
Nonne fuit nobis satius latitasse sub umbris,
Et numquam pictis emicuisse notis?
Illa tamen restat spes, schemata nostra cremata
Auctoris dextra mox rediviva fore.

SIVE via iunctum, sive in discrimine, amicum
Alterutro, si vis noscere, nosce modo.

PASSER, avis lasciva, salax: quis quaeso salacem
Lascivumque parite neget esse nota?
Illa feris silvis atque arbore gaudet agresti:
Ruricolum mores Faunus agrestis amas.
Illa cadaveribus se spurcis pascere gaudet:
Spurca tibi nimium verbaque resque placent.
Illa inhians furto, furtiva pascitur esca:
Tu privare suo quaeris honore bonos.
Illa nec aucupio, nec quaeritur utilis escae:
Fruge carens, fruges perdere, Passer, amas.

INSCIUS artis erit, qui veram spreverit artem,
Nam quae nota minus, sunt quoque grata minus.

FICTUS abest veris, ut nosti, fucus amicis,
Et fallacis abest suspicionis amor.
Virus amicitiae pestisque nocentior esse
Nulla, venenosa suspicione, potest.
Ipsa simul proprii fontis, quo profluit, index
Et nota fucati pectoris esse solet.
Non hac, crede mihi, ratione probantur amici,
Hac si me tentas arte, valebit amor.

EN, Hermamne, tuo reddo pro munere munus,
Quamvis dissimiles praestat utrumque vices.
Namque tuum solido carmen stat pondere nixum:
At ieiuna bonis pro metris metra reponens,
Nonne canente loquax anser olore strepo?
Haec tamen ut facerem, magnus persuasit Apollo,
Quo duce tu vates, quem sequor ipse ducem.

VIVIT enim laus et meritorum fama perennis,
Vivit adhuc tali digna propago patre:
Quae patriae exsistens haeres virtutis et artis,
Et virtute pari crescit, et arte pari.

QUID patulo ore sibi, quid vult diademate CASSIS
Insignis? nempe est Nobilitatis honos.
Terna quid areolis ROSA vult depicta duabus?
Virtutis praefert flosculus ille notam.
Namque velut suavem late rosa spirat odorem,
Nobilior reliquis floribus ipsa simul:
Sic virtutis odor prae rebus amabilis ipse
Est reliquis, dignus quem simul ambit honos.
Directaeque TRABES quid signant? Pectore virtus
Constanti, basi stat solidaque super.
Nec rapidos subit ipsa rogos, aut flumine mersa
Lethaeo, obscurae repere novit humi:
Sed vibrata suis terra sublimior ALIS
Exstat, et hoc caelum remige nixa petit.

ARMA repraesentant haec nobilitatis honorem,
Arma meis quondam gesta decenter avis.
Occupat aurato clypeum cum torque Molossus,
Fidus hero, infestus furibus, hostis apris.

NUPER ubi Cynthi superato culmine terram
Et cunas Phoebi contuiturus eram:
Desertam Delon, desertaque culmina Cynthi
Miror, et ubertim marmora strata solo.
Haeccine terra tibi natalem praebuit ortum?
Haeccine plena tuo numine, Phoebe, fuit?
Hic populis olim proferre oracla solebas,
Cumque sorore leves hic agit are feras:
Quis te, quis comites hac Musas sede fugavit?
Quis ferus aequavit tecta sacrata solo?
Haec et plura queror: dubio cum prodita ab ore
Auribus excipitur vox inopina meis:
Pythonen hic quondam praegrandi corpore monstrum
Confecit iaculis victor Apollo suis.
Barbarus hunc rursum, nil tela moratus et artem,
Eiecit Python hac regione procul.
Heu fuge Pythonem tetrum, fuge barbara regna,
Est alio Phoebus, quem sequere, ipse loco.
Territus extemplo, quisquis fuit ille, loquentem
Desero, et ancipitem per iuga prendo viam.
Ille refert Phoebi sedes comitesque poetas,
Quos fuerit cunctos longa referre mora.
Cuius erat nomen, cuius mihi cognita Musa,
Arconate, tui mentio facta subit.
Quod variante lyram Phoebeam pectine versans,
Non minimum mereas Vatis habere locum.
Praesta age te dignum vatis tituloque locoque,
Ingenium cui dat Cypris, Apollo lyram.

LAUDE sua numquam virtus privanda: sed hostis
Si virtute valet, laus et in hoste valet.

FAMA tui primo visa est mihi fabula: famam
Certa fides stabilit.
Scis quid agam? stupeo, fixique in dotibus haerent
Mens oculique tuis.
Et quis non stupeat, similis cum nemo repertus
Vix hominum fuerit?
Ergo aut numen habes, humano corpore tectum,
Aut tu numen eris.

VIX bene amicitiae facimus primordia nostrae,
Cum, Salve atque Vale, dicis amice mihi.
Dixero: Siste gradum, tempus nos iungat amicos
Longius: At tempus te vocat inde tuum.
Ergo iterum salve mihi Sengi, iterumque valeto,
Dux Deus et vitae sit tibi, duxque viae.

QUOD laedi Idalio sis arcu natus: ab illo
Non inconveniens omine nomen habes.
Te stimulans arcu natus Cythereidos, arcus
Arconate docet commemorare suos.

FAMA datae cladis Turcis in Pannone terra
Murathi bilem moverat ante gravem:
Cum capere arma suis indicit, et imperat arma,
Designatque duces, spirat et ore minas.
Mox ubi rem viresque suas metitur, et hostem
Nec sine praesidiis, nec sine corde videt:
Et bilem et mentem mutans Epimetheus, isto
Stultitiam facto prodidit ipse palam.

PRAEFICIT Imperii rebus Sultanus et armis
Christiadum sobolem:
Fratribus ut nosmet nostris oppugnet, et orbem
Milite tentet eo.
Raro consiliis, bellis vel honoribus ipsos
Turcigenas adhibet.
Hinc rarum, Bassam genitum propagine Turca,
Hunc tenuisse locum.
Bassa tamen tanto deiectus munere, bassum
Nunc tenet iste locum.

AULICUS alterius lectum temerabat adulter,
Et res indiciis illa retecta fuit.
Esse coercendum facinus, poenaque piandum
Lex ait: et capitis poena statuta fuit.
Gratia non illum, non intercessio crebra,
Non illam pretium, nec sua forma iuvat.
Supplicio sed furca virum suffocat acerbo,
Illaque litoreo gurgite mersa perit.

FURTA per illicitum Veneris patrabat amorem,
Nec sua caelabat femina furta satis.
Hanc bovis invectam tergo caudamque tenentem
Mandar at iudex urbis obire vias.
Utque erat illa gravis membris, et corpore obeso,
Bos tergo insuetum ferre resistit onus.
Bubalus inque locum scorto supponitur ingens:
Sic risus cunctis, et pudor intrat eques.

Impulerat Graecum relligione, virum.
Prenditur: et saevo ni malit perdere vitam
Supplicio, hortantur mutet ut ipse fidem.
Fit Turcus, turpisque cutem praestringere membri
(Esse revellendum nescius inde) sinit.
Mox qua peccarat, mutilatur parte pudenda:
I, repetas spurcum paedico spurce nefas.

UXORES quotcumque labet lex ducere Turcis
Permittit: legem tu Mahomete dabas,
Non tamen hanc hodie, ceu vulgo creditur, ipsi
Observant Turci, quam ratio ipsa fugit.
Una sed eligitur, licet ore incognita sponso,
Sub veloque equitans hunc solet ipsa sequi.
Hanc et amare decet solam, vetitusque virorum est
Quem si deprendit (ceu sunt divortia crebra)
Tunc impune viri deserit ipsa torum.
De tot pellicibus sola quoque coniuge gaudet
Caesar: at hunc libito quis vetet igne frui?

QUAE, Francisce, tibi natalem contulit ortum
Sara dies Phoebo est Pieridumque choro.
Sacra simul Veneri, tibi sacra caducifer Herme
Praesentum charitum conscia et illa dies.
Hac Musas: Puer hic Parnassi montis alumnus,
Nempe hic noster erit: concinuisse ferunt.
Hac Phoebus puero venam aspiravit amoenam,
Arte potens medica tu quoque (dixit) eris.
Sed Venus: Hic vester licet est, cantabit amores,
Spirabuntque sales ipsius ora tamen.
Contulit hinc Hermes felici sidere acumen,
Aptavitque lyrae suavia plectra manus.
At ternae charites foverunt ubere natum
Molliter, ac facili detinuere sinu.
Ergo sacram celebrate diem Musaeque Venusque,
Tuque Herme et Charites, tu quoque Phoebe pater.
Haec tibi laeta dies redeat, Francisce, subinde,
Haec famam et titulos augeat usque tuos.

QUI taedas adeunt novas vocati,
Illi dona ferunt, et usitata
Pro vestri thalami salute vota.
Pro donis ego nunc et usitatis
Votis dedico Basium iugale,
Quod vos perpetua fide, quod arcto
Iungat foedere, nutriatque amorem.
Nam si basiolis torus serenis
Certabit, torus hic erit beatus,
Et concors, placidaque laetus aura.
Hinc cum forte malum (quod absit) urget,
Id coniux super at ferendo uterque,
Alterque alterius levat dolorem.
Sed dicis: Mihi Basium quid offers,
Ultro basia qui dedi daboque?
At quae Basia sola tu dedisti,
Haec rursum capias refusa ab illa,
Quae sola est tibi causa basiorum.
Ergo basiolis subinde laetis,
Pulchris, dulciculis, venustulisque
Sponsi ludite: sicque basiorum
Lusus blandiculos ferat puellos,
Idem blandiculas ferat puellas.

MOS saltare viris non est, solaeque puellae
Exclusis maribus tale sequuntur opus.
Sive etenim taedae, seu circumcisio festum
Efficit, hunc ludum gens muliebris habet.
Tunc iuvat alternis canere ac saltare puellas,
Hi ludi ipsarum, haec ipsis prope gaudia sola,
Cetera nendo domi tempora pigra trahunt.
Occlususque illis parte est prospectus ab omni,
Ne qua mares videant, hos et amore petant.

DURA quidem captis est sors, durique labores
Et vendi misera conditione solent:
Attamen et victu satis et curantur amictu,
Ac raro pedibus vincula dura gerunt.
Quin et servitii completo tempore fidi,
Libertatis ii praemia saepe ferunt.

NULLUS imaginibus locus est in Turcide pictis,
Non ars Protogenis, nec tua, Zeuxi, valet.
Ulla nec usurpant insignia: Cusa moneta
Cudentis tantum nomina Regis habet.
Cornua vexillis aut turribus addita celsis,
Non ea sunt Lunae, pleraque flexa retro.
Nec sceptrum, fascesve gerit diademaque Caesar,
Harpus ut

ORPHEA Threiciae matres lacer asse feruntur,
Tangere qui docta noverat arte lyram.
Artis adhuc damnum simul auctorisque canentis,
Non modo apud Thracas, sed vel ubique manet.
More superba quidem celebratur Musica gentis:
Dic, nobis isthaec qua ratione sonet?
Aspera, dissona, dura, strepens, incondita, acuta:
Voce canant Fauni conveniente magis.

SANCTORUM ob numerum crevit dissensio tanta,
Utraque Mahmetum gens licet ista colat.
Unus apud Turcas interpres sanctus habetur,
Huic alios addit Persica secta duos.
Hinc odia exsistunt utriusque asperrima gentis
Bellaque longinquo fervida Marte vigent.

QUOD nos nudato capite, illi corpore praestant
Inflexo, et tactis pectore, fronte, labris.
A laeva consistit honos, equitanteque dextrum
Rege solet summus cingere Bassa latus.

NON harpes gestant urbis per compita Turci
Pompa nisi celebris cum peragenda venit.
Hinc neque seditio, neque rixae, aut iurgia surgunt,
Rara quoque exsistunt furta necesque virum.

OMNE sub auspicio susceptum numinis almi
Successum sortitur opus finemque secundum.
Haud nova res isthaec, fidei nec propria nostrae,
Sacra sed antiquis habita, ac vulgata poetis,
Numinis expertes veri qui numina coeptis
Diversis diversa dabant precibusque colebant.
Ruris opus scripture Maro Cereremque Deosque
Capripedes Nymphasque vocas: docture Falerni
Proventum, patrem Lenaeum: oleaeve, Minervam,
Arma canens Musas aut Phoebum in carmina poscis,
Nescius hei quos ipse Deos, quae numina poscas.
Elogium dicturus ego studiumque Poetae,
Phoebe poetarum pater olim credite, num te
Aut vos, Aonide, Parnassi montis alumnas?
Nec mihi Phoebe dabis veros in carmina nervos,
Nec Pallas Musaeve, haud numina, nomina tantum,
Artis ficticia et virtutis imagine picta.
Tu mihi Christe Deus, vasti Deus arbiter orbis,
Cuius non frustra colitur venerabile numen,
Imploratus ades, dextras mihi suffice vires,
Numine subveniasque tuo, linguamque gubernes.
Te duce grata canam: sine te nil nostra saporis
Nil artis fructusve dabunt male carmina nata.
Iam vos compello clarissima lumina nostri
Gymnasiique aulaeque: decus quos stemmatis ornat,
Consilium, virtus, doctrinaque tollit ad astra:
Et vos, o Iuvenes, Musarum sacra colentes:
Dum loquor, ac tenui depingo colore Poetam
Haud duras praebete aures, animisque favete.
Quod satis ampla forent artis praeconia nostrae,
Et vulgata quidem: minus haec placitura verebar,
Materiamque magis raram tractare subibat
(Nam mage rara placent) Sed quas amplectimur artes,
Quis laudare vetet? cum non laudata sat unquam
Nostra sit, elogiis extolli digna per amplis.
Atque ea cum tetricis (velut optima quaeque) cavillis
Obvia sit, nec pauca rudis ludibria vulgi,
(Hei quoque doctorum) sorte experiatur iniqua:
Vindicibus tutanda viris, atque integra honori
Restituenda suo est, ac digna sede locanda.
Qui tamen hoc praestare velit, palmamque cavillis
Ereptae referat (res est onerosior) artis:
Non ego sum, non tanta mihi fiducia surgit,
Sat tantas partes nostro pro Marte tueri.
Nomine qui dignus veniat tituloque Poetae,
Dicendum primo. Qui mentis acumine prompto
Admiranda movent, alte rimantur, et arte
Condita depromunt, imitantur gesta gerive
Apta, per astrictos numeros phrasesque decentes,
Hos vatum dignos censemus nomine habendos.
Utque haec in veris concurrant cuncta poetis,
Natur a valeant, valeant simul arte necesse est.
Nam quamvis natura alias multum adiuvet artes,
Saepius excellens, ipsaque potentior arte:
Sic tamen in reliquis valet, ipsam ut demere possis,
Solaque laudatos ars edat saepe labores.
Exemplo sit Rhetor, Habes qui dote loquendi
Pollet, at arte caret: non hunc manantia verba
Destituunt, sonus ille sed est sine mente caducus.
Rursus habes quem lingua premit, cui dona negata
Eloquii fuerint, verum ars accedit et usus,
Atque emendandi defectus sedula cura,
Ars ut naturam vincat laudemque reportet.
Quem nomen vel fama latet Demosthenis, olim
Principis eloquio, qui littora sola frequentans,
Acclamansque maris fluctus, vocemque fatigans,
(Nam nec erat prompta lingua, nec voce venusta)
Correxit vocem, viciumque id propulit usu.
Scilicet orator bonus is, cui gratia linguae est,
Orator melior fandi praecepta capessens,
Optimus Orator qui iungere novit utrumque.
Hic secus est: nec enim bonus ille poeta vocatur,
Cui natura subest, ars deficit: arte vicissim
Imbutus, metrique tenens examen acutum,
Hunc licet haud privem tituloque locoque poetae,
Grata tamen minus is genio sine carmina panget.
Usque adeo alterius nexus amat altera amicos,
Alternumque colunt foedus parilemque tenorem.
Quodque vel inprimis natura requiritur, inde
Caelestem veteres ipsis tribuere furorem
Vatibus, ac sacro dixerunt impete ferri:
Quo sine Democritus magnos haud esse poetas
Asserit, hoc dictum pariter Cicerone probante.
Iam cum materies non omnis idonea metris,
Hosne poetarum numero statuamus habendos,
Argumenta legunt qui non genuina, ligantque
Appositis numeris, nec non placuisse merentur?
Ceu rerum Empedocles, sollersque Lucretius olim
Naturam scripsere metris: morumque Theognis,
Siderum Aratus opus, multique hac classe locandi:
Quos absque invidia do dici posse poetas,
Namque poetarum numeris utuntur: at ipsa
Ambiguum nomen rerum argumenta relinquunt.
Vera quidem res est, in quavis arte peritum
Aut modice vatem versatum iure requiri.
Non illum Sophiae lateat doctrina peramplae,
Non illum historiae, figmentaque propria vatum:
Quod si aliqua fuerit medicina ex parte, vel almae
Gustatae leges, tanto praestantior exstat.
Atque ita cum reliquis communicat artibus ipsa,
Non habet in quacumque locum tamen arte poesis.
Sed dicas: Ubinam vates inveneris illos
Omnibus instructos istis quae in vate requiris?
Artis idea mihi dicta est, et idea poetae.
Nec desunt tales, si forte exempla petantur.
Non huc accerso veteres, quorum incluta fama,
Scriptaque subsistunt laudata: ad nostra recurro
Tempora, multorum quippe ipsa feracia vatum,
(Si vates et non fatui plerique vocandi)
Sunt quoque sunt hodie, qui vatum iura tuentur,
Quique opera antiquis feliciter aemula condunt,
Atque hi quam prisci non laude minore vehendi,
Hocque magis, quod lingua illis vernacula verba
Suppeditat, nostris longo discenda labore.
Sed iam quanta cohors, sed quanta caterva vicissim,
Quos pruritus agit scribendi, invitaque cogunt
Qui metra, protruduntque foras, mendicaque vendunt,
Eque istis iuxta vatum sibi nomina quaerunt?
Non ego vos iam stringo (absit mihi sumere tantum)
Quos melior laudat doctrinaque mensque, nec ista
Immatura rapit famae laudisque cupido.
Vestra meam contra, ut reor, haud sententia stabit.
Dicite enim quaeso: cur nam male nostra poesis
Audit? quis causam contemptus praebet iniqui?
Nonne hi, venalem extrudunt qui turpiter artem,
Prostituuntque sacram perverso more poesin,
Exosamque simul faciunt ipsamque suosque.
Ah parcamus eam meretricem reddere, et isto
Deformare modo, probrisque exponere vulgi,
Pristina cui potius laus est reddenda, decusque.
Sed quorsum haec? Ergone alios supra efferor ipse?
Sic mihi complaceo? sic me facio ipse poetam?
Nequaquam. De me sed fas modo dicere pauca.
Nec natura mihi vim carminis indidit ullam,
Nec studium curae fuit hoc puerilibus annis,
Addicto Sophiae, studiumque huc omne ferenti.
Sara sed incipiens elementa capessere legum,
Ceu diverticulum assuevi viridaria adire
Laeta poetarum, meque oblectare per ista,
Carpere selectos flores et odore iuvari:
Mox horti fieri cultorem artisque placebat,
Sicque manum admovi, nec opus conamina prima
Segne sequebatur, sensimque exercitus usu
Versiculos pepigi: quos ut censura benigna
Excepti, sic illa fuit calcaris ad instar.
Hinc quodcumque meis largitur opinio dextra
Versibus, aut horum si quid fortasse probatur:
Omne voluptati acceptum, quae me impulit, omne
Iuxta exercitio refero, cum cetera desint.
Nunc aliquis titulum affectatum forte poetae
Obiciat mihi, cum minimum consecter eorum,
Praeque feram, digno quae dixi in vate requiri:
O si dignus eram: iam saltem cultor haberi
Ipse poetarum contentus, et assecla promptus.
Et non est quod ego censurae accuser iniquae,
Qui multos indigne e vatum classe relegem.
Dicta velim dextre recipi. Nam prima locare
Fundamenta artis, gressumque intendere velle
Est aliud: rursumque aliud subsistere primo
Limine, quodque rude est carmen, vocitare poema,
Insuper insignem titulum captare poetae.
Ferte poetastri censuram hanc aequius, auctor
Cuius ego non sum, cui me submitto lubenter.
Nunc artem laudare iuvat studiumque poetae.
Credita quod divina fuit, quod sacra poesis,
Iuncta quod oraclis, quod et antiquissima, nil hic
Commemorare refert. Primum hinc immensa voluptas,
Artib. ex aliis qua maior nulla redundat,
Nec minor utilitas vitam promanat in omnem.
Illa vel est animi, vel corporis: altera vera
Ac digna ingenuo: magis altera serva. Voluptas
Corporis hic non est speranda. Facessite molles
Phaeaces, Sybaritae ac luxu difflua turba:
Hic animi melior pastus requiesque paratur,
Cui rigidis curis presso aut graviora moventi,
Ceu studia apparent mage seria cetera, quaenam
Commodior medicina? cibus quis suavior illa
Cur arum certa ac lepida domitrice poesi?
Cui pariter tanti reges inhiare ducesque,
Totque viri egregii soliti: gentesque fuere
Barbaricae non hac alienae prorsus ab arte.
Haec eadem vero cum sit velut altera quaedam
Philosophia, hominum quoduis genus erudit apte,
Ac cultum vitae communis pingit honestum,
Non tetrica ratione, omnes quae pene putatur
Concomitari artes, sed delectante citraque
Fel et amaritiem mentes subeunte libenter.
Quod magis ut clarum fiat, sumamus Homerum.
Nonne vel ex uno multum virtutis homero
Doctrinaeque et consilii petiere vetusti?
Nonne voluptatem? et nobis haec ipsa petenda.
Quam vitae partem non attigit ille poeta?
Quam non erudiit memoranda exempla figurans?
Constat Odysseam vitae speculumque vocari
Exemplarque probum, varios quod detegit actus,
Et quo quidque modo deceat fierive minusve
Instruit. Iliadem magno veneratus honore
Fertur Alexander, qualem versare solebat,
Atque etiam in castris capiti supponere noctu
Cum gladio: ratus arma simul pro corpore habenda
Proque animo, cuius cibus est sapientia, et ipsam
A patre (nam Sophiae pater est quoque dictus Homerus)
Promendam. Iliadem sed et asservavit in arca,
Quam gemmis auroque insignem ceperat amplis
Darii e Gazis, istumque dicavit ad usum.
Huius Aristoteles ut erat formator, eidem
Quonam fine libros aut fructu legerit istos,
Euentus docuit regisque illustria facta.
Hunc quoque Romani pueris Graecique poetam,
Proposuere suis solum ante omnesque legendum.
Quin ipsi assidue patres trivere, faceta
Colloquia ex ipso simul instituere, iocosque
Hauserunt, nec non consultavere frequenter
De bello, de pace, aliis et rebus agendis.
Haecque poetarum de principe dicta referri
Non minus ad reliquos simili ratione merentur.
Namque epici regum vel publica munera habentum
Erudiunt, velut et Tragici, per carmina vitam:
Privatamque domum depingit comicus: actus
Communis vitae Lyricus difformiter effert.
Quanta poetarum modo laus, quod summa pro ipsos
Gloria, summus honos, aeternaque fama paratur?
Dum cantant heroas, et horum illustria facta
Commendant libris lato volitantibus orbe:
Musa Deos adeo, si fas ita dicere, fecit.
Quis Laertiaden, quis fortem nosset Achillem:
Aiaces quis nosset, et Hectoris inclita facta,
Pieris altisoni si conticuisset Homeri?
Fama tuae Aenea fortunae obscurior esset,
Hanc nisi divini cantasset Musa Maronis.
Iam quantum est, quae ad hanc natura invitat amandam
Artem? nec talis nihili est facienda voluptas?
Quae fuit, aut quaenam est modo gens tam barbara, tamque
Indomita aut inculta, nihil quam Musica, quam nil
Ipsa poesis (habent alternum haec utraque amorem)
Afficiat, gratoque trahat fera pectora sensu?
Quidnam aliud traxisse homines, traxisse ferasque
Orphea Threicium, silvasque et flumina cantu?
Quam docto eloquio doctoque poemate posse
Non homines tantum, sed vel mitescere saxa?
Praecipue sacros olim coluere poetas
Graiugenae, et morem mox gens Romana secuta.
Graecia tota quidem per et oppida perque plateas
Carmine personuit, vatumque sacravit honorem:
(Hei quam dissimilis veteri nunc Graecia, quam nunc
Barbara, nec linguae retinens monimenta nec artis)
Sed clarae, genitrix et custos artium, Athenae
Conflua ubi populo strepuere theatra frequenti,
Principibusque viris, nec non sapientibus, omnes
Quos studium allexit mirusque poeseos ardor.
Rhapsodique palam praeclara poemata Homeri,
Decreto Hipparchi, sollenni more canebant.
Nec minus admirata fuit quondam Itala tellus
Scripta poetarum, quales tulit ipsa frequentes,
Ceu cuivis notum, neque res exempla requirit.
Hinc aliae amplecti gentes et amare poesin
(Ipsa licet sub Marte diu caligine densa
Obruta conticuit, fatum et commune subivit
Cum reliquis, quarum iacuit decus artibus aeque)
Coeperunt, sensimque sacra mansuescere ab arte.
Huic deinceps reges ipsi studuere, locoque
Illustri geniti, aut claros fovere poetas.
Mecoenas Thuscis e regibus ortus eandem
Excoluit, vatum dignus sub classe reponi.
Tu quoque Drusiade non es Germanice Musas
Dedignatus, opus nec simplex ipse dedisti.
Euripides Tragicus solam tibi carus ob artem
Archelae fuit, cui munera tanta tulisti.
Huncque Syracusii propter certamine captos
Restituere suis, haud parvum munus, Athenis.
Stesichoro exstruxit templum ac decrevit honores
Divinos Phalaris, qualem oderat ante, tyrannus.
Cui comes in castris fueras gratissimus Enni,
Te sibi contiguum tumulari Scipio iussit.
Patria Maeonii vatis dubia exstitit, urbes
Quem sibi septenae civem assignasse feruntur,
Smyrna, Chius, Colophon, Salamin, Rhodos, Argos, Athenae.
Marius Archiam, quamvis alienior istis
A studiis, facili tamen est amplexus amore,
Facta putans digna canturum Cimbrica laude.
Cum magnus Thebas Macedo spoliaret, et igni
Vastaret, iussit tectis avertere flammam
Pindare clare tuis: Hieroni idemque tyranno
Gratus eras, tecumque alii cum laude poetae.
At quanto Augustus tractavit honore Maronem,
Cuius ab interitu, quod iusserat ipse cremari
Auctor, opus tantum servavit: cuius obire
Natalem est solitus festivo more quotannis:
Cui populus velut Augusto assurrexerat ipsi.
Hic idem Gallum ad magnos evexit honores,
Praefectum statuens hunc militibusque tribunum.
Ipse suo Arcadius statuam posuisse poetae
Dicitur. Ampla tuo Lyrico donaria Basso
Vespasiane dabas. Statium fulgente corona
Domitiane ornas. Ter te tribuente poeta
Syllius accepit fasces, tanto auctus honore.
Qui librum scripsit de piscibus ille tot auri
Accepit nummos, quot erant ex ordine versus.
Denique barbaricam gentem produco Getarum,
Qui tibi, Naso, obitu claudenti in partibus istis
Septenne exilium, sollennia iusta pararunt,
Magnificumque Tomis ultro struxere sepulcrum.
Sic tot iam populi, tot regna, tot ampla Lycea
Sub spatiis Europa tuis, artemque suosque
Agnoscunt, venerantur, et ipsa feracia vatum.
Quid loquor? An maior sequitur reverentia vates?
Maior honos? an maior eos contemptus et artem
Probraque sectantur? sed certe asperrima probra,
Nec nova, temporibus sed et haec iactata vetustis.
Nunc qualis studium gravat accusatio nostrum,
Et quibus haec eadem subnititur argumentis,
Cognoscamus. Ait nostrae adversarius artis:
Nonne, tot elogiis iam scilicet aucta poesis,
Impietate scatet? mores corrumpit honestos?
Nonne male obtrectat, mendacia vanaque texit?
Primum etenim quot nam confingunt numina, quamque
Ludicra, luxuriosa, proterva, obscena poetae?
Iuppiter hei quoties ipsis est factus adulter?
Iunonique suae uxori pariterque sorori
Succenset, litemque movet: movet illa marito,
Huncque ipsum fallit cestu Cythereidos usa.
Mutua alunt odia, foedaque libidine Divi
Uruntur. Mars ipse acie Cyprisque recedunt
Saucii, et ipsorum Phoebus manifestat amores,
Vulcanus vinclis innectit, eosque videndos
Ridendosque palam Diis exhibet: Utque referti
Figmentis vatum sunt libri, it avelle videntur,
Aut non esse Deos, aut debile numen eorum.
Quae summa impietas, nulla et ratione ferenda est,
Ut quae virtutem excludit, pessundat honestos
Et mores et facta, animumque erroribus implet,
Instillat vicia, atque involvit cladibus urbes.
Egregium vero in Tragicis ac nobile dictum,
Quo reges cunctis praeferre tyrannida rebus
Audimus. Sed quidnam aliud Comoedia tractat,
Quam servorum astum, iuvenum petulantia facta,
Stultitiamque senum, et sexus muliebris amores?
Iam quodnam est studium studio mendacius isto?
Ut nugas adimens nihil arti pene relinquas.
Aut quodnam genus est genere obtrectantius isto?
Quod carpitque bonos, tollitque sub aethera pravos.
Quis vitam innocuam atque omni virtute nitentem
Socratis ignorat? quis famam et facta Periclis?
Attamen hos probris certarunt stringere acerbis
Eupolis et Cratinus, Aristophanesque poetae.
Sunt certe gravia haec, nec prorsus crimina falsa,
Auctoresque graves, quos talis opinio cepit.
Pro cunctis Plato sit, qui de felice bonaque
Verba politia faciens exterminat ipsos,
Quos fore pernicies urbis pestesque putabat.
Accedunt sexcenti alii, clamantque, profana,
Sirenum ut cantus, fugienda poemata cuivis.
Inde poetarum vitam insectantur, eosque
Lascivos turpesque vocant, proprieque bibaces:
Ennius ut potus dicenda accessit ad arma,
Nec bona Flaccus aquae potorum carmina censet.
Et certamus adhuc in caelum ferre poetas?
Ipsorumque artem tantis extollere verbis?
Ne tamen his ne quaeso animos advertite probris,
Quae si vera forent, quid ni damnemus et artem
Et vates? verum melior sententia constet.
Impietatis eos quod dicunt esse magistros,
Haud satis ostensum est. De Diis miranda poetae
Finxerunt et foeda simul: sed ut inde profani
Spretoresque sacri reddamur numinis, istud
Haud sequitur. Nec enim scriptis voluere, nec illud
Effecere suis: nisi quis sibi sponte profano
Dogmate blanditus famae captaverit auram.
Nam tantum, mihi credite, abest, voluisse poetas
Impietate homines seducere, ut optima cultus
Divini fuerint conati exempla docere,
Et vitae normam praeceptaque tradere morum.
Quid sibi festa volunt aliud? quid sacra precesque?
Quid sceleratorum poenae sub Dite luendae?
Quidve rotae implexi vox crebra Ixionis ista:
Discite iustitiam moniti, et non temnere Divos?
Esto, quod invenias saepe impia facta, tyrannis
Sed tribui illa scias, aut improbitate notatis:
Quos tu, si sapies, non est imitere necesse,
Sed poenam inspicias aut finem, et crimina vites.
Cumque nihil fidei sit dictum obstare poesin,
Hinc nec obesse bonis credendum moribus ipsam.
Lascivos nec enim scurras turpesque probamus,
Verum oculis removere iubemus et auribus illos.
Arguitur mendax: ea sed mendacia cuiquam
Noxia quis dicat? quin delectare poetas
Ac prodesse simul, monstratum pluribus ante est.
Et male dicendi studium comitatur eandem.
Sed taxare malos, viciorum et prodere formas,
Non concessa modo, sed res est utilis ipsa.
Cumque vetus quosuis Comoedia stringeret, usa
Libertate sua, nec honestis parcere nosset:
Tandem explosa fuit, rabidusque reprensus Iambus.
Si tamen haec censor leviuscula dixerit acer,
Nec sibi sat factum: discat secernere abusum
Ac usum. Nam quae dementia propter abusum
Exstirpare simul velle artem artisque magistros?
Nonne bonas artes ac res comitatur abusus?
Quisnam artem, nisi desipiens, aequique bonique
Damnet, avaritiam propter vel crimen agentum
Iniustas causas, qui miscent fasque nefasque,
Candida mutantes atris, candentibus atra.
Quis laudet regem stolida ratione Lycurgum
Perdentem vites, ne gens foret ebria Thracum?
Multa quidem ebrietas causatur crimina, multa
Damna: Sed hanc vinclis poenisque coerceat aequis,
Nec prorsus vini moderatum exterminet usum.
Quanta male sumptis veniunt incommoda ab armis?
Perpetuo tamen haud quisquam inter dixerit arma.
Nec laudamus eos, quos inconcessa libido
Carpendi rectos stimulat reprobosque probandi:
Quin laudent laudanda decet, culpandaque culpent.
Obstat adhuc nobis magnis censura Platonis,
Et quorum similis fixa est sententia menti.
Qualem constitui suades, Plato docte, beata
Urbe politiam, nec erit, nec ea exstitit unquam,
Sed qualem vacuis sequimur solummodo votis.
Consilioque tuo locus haud quia ceditur ullus,
Ipse tua eicies neguiquam ex urbe poetas.
Quod si tantus eras vatumque et carminis hostis,
Cur vatum allegas et dicta? et lumina scriptis
Inde tuis addis? Cur laudas ipse poetas?
Quos Sophiae appellas alibi patresque ducesque?
Ergo tuo a placito discedimus absque piaclo.
Plura poetarum poterant encomia dici,
Nec fucata quidem: poterat spernentibus artem
Occurri graviore stylo probrisque retortis.
Me tamen ingenium, me tempus deficit ista
Facturum. Cumque huic arti per vestra docendae
Designatus ego nuper suffragia, ad aulae
Munia iam vocer, a Musis arcendus amoenis:
Pro statione ista, qua me decor astis honeste,
OEDI, gymnasii columen, decor inclutus aulae,
Vosque, penes quos est illam decernere, grates
Accipite ingentes, quas lingua et pectore promo,
Vos facili obsequio, ac merito culturus honore.
Quod superest, mecum sacros ornate, fovete,
Suspicite, observate, manu versate poetas:
Sic vos utilitas, sic vos iucunda voluptas,
Sic clarum nomen, dignique sequentur honores.