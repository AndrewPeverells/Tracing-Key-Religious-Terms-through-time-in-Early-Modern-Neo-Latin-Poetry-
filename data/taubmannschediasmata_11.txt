QUOS Versus dedit OPPIANUS olim
Graecos ille Cilix, staterem ab auro
Quivis rettulit. hos toga Latina
RITTERSHUSIUS induit, vel ipsi
Quae sit aemula Pallio oppiani;
Quaeque par pretium merebat auri.
An et par pretium dabatur auri?
Tu nunc Tertius Hercules, Lycei
Flos PICCARTE tui, pari astu et ausu
Graeci Carminis indolem Latinos
Cogis sub numeros: meisque PARTEM
Vulgas auspiciis. Egone tanti,
Cui tantas placeat dicare Curas,
Quis auri grave pondus erogare
Antoninam aliquam manum decebat?
Haec auro sterilis fodina plane est.
Ut versu tamen unico daretur
Ab auro pretium, AUREUM ecce mitto
Gravi auro mihi cariorem: in ipsas
Quem iussit moriens CHYTRAEUS ille
Heredum tabulas notari, et ad me
Mitti mnemosynon sui. Sit idem
Sit, PICCARTE, mei tuique amoris
porre mnemosynon; sed et Chytraei.
QUIN et hos EPIGRAMMATUM libellos
Una dedico consecroque famae
Non ut perpetuae, sed ut futurae.
At quem tu mihi mittis Oppianum,
Me tramittere posteris ad omnem
Saeclorum poterit perennitatem.

PHOEBI primus amor virgo Peneia Daphne est:
Haec tibi frigidulo nubere iussa seni,
Auspice REUSNERO, Paranympho memet. An usquam
Aut simile aut par huic saecla priora legunt?
Igne suo Phoebus Iuvenem calefecit: Amores
Ecce suos gemino spondet in igne Seni.
Tuque domi tacitus gelidam desidis ad Arcton,
Meque sinis pro te munus obire proci.
Nempe tua virtute ferox nil pendis honorem,
Istaque de titulis nata susurra novis.
Te tamen alitibus fugientem Gloria pennis
Occupat in plena, me stimulante, fuga.
Improvisa magis dulcescunt munera. Quid ni
Plus tibi dulcescat hic Honor? ARTOMEDA.

VIDI, qui titulos pretioso venderet auro.
Vidi, hos qui fatuo spargeret arbitrio.
Gratia quin etiam multis indulsit honores.
Quod Cato tergeminum dedecus esse putet.
Tu meliora via titulos, ARNOLDE, parasti:
Qua Pietas, Virtus, Musaque fecit iter.
Haec tibi, non Aurum, non error Amorve, Magistri
Tergeminum Sophies promeruere decus.

PASCERE vis oculos? ecce hic Emblemata miro
Artificis caelo vermiculata vide.
Pascere vis animum? sub scalpti emblematis umbra
Abdita doctrinae pulchra Reperta lege.
Offero in hoc uno tibi, Lector utrumque libello.
Si placet, exemplum quaeso imitare meum:
Hicque characteras Calamique Animique figura.
Mutua sic nostri res erit officii.

NOBILIS heroo Francorum sanguine Princeps,
Francus ego Francos miror amoque meos:
Atque etiam laudo: sed si Virtute merentur:
Sin minus; in media Francide Quado mihi est.
Multa olim de te STIBARI candida Peitho,
Quem Wanckheimiacae Coniugis unit AMOR:
Multa ego nunc vidi nostris imitanda dynastis,
O Papebergiaci pompa verenda PEDI!
Sed tibi quo nostri constent paradeigmata cultus,
Dum patriae extremum dico Poeta vale:
Accipe monstrosam sine monstro, PRAESUL, Alaudam,
Quam Ian-Sigmundi fixit acuta manus:
Illa manus, regum quae Regi deinde RUDOLPHO
Romani sceptrum praeferet Imperii.
PARO Amicorum spectamen vivite saecli!
Vivat et in vestris Marchio- Franca fides!

NOMEN Avi repetens Uswaldae gentis alumnus,
Hic WENCESLAUS, post mea fata, cubo.
Saecla alii vivant, ego claudo quadrimulus aevum.
QUI didicit Christum, sat sibi vixit homo.
Hunc didici. testes, Frater triplexque Sororum
Gratia; tu Mater, tu Pater, este mihi.
Balbutire Preces et tertia - verba solebam:
Quis, scio, me medium Cor secuisse Patri:
Et Patri et Matri: flevisseque gaudia secum
Saepe sua: et penitis Spem caluisse fibris.
Sed Spes fracta cito est. immo Res facta. Quis unquam
Plus speret, quam quod nunc ego servo, boni?
Mi Matercula! care Patercule! triga Sororum!
Unice mi Frater! cuncta VALETE domi.
Hic Regina soror mecum hic fraterculus, ille
Qui scriptum arcano schemate nomen habet.
URSELLA, Esterieque, Rosinaque; tuque Sororum
UNE trium Andrea frater, HAVETE mihi:
Sed Pater ante omnes: cui iam soror Ursula discit
Pro Wenceslao fingere blanditias.
Obiit Wittebergae pridie Nonas Decembris, ipso die, et paene hora, natali. anno Christi cIc. Icc. IX.

NON homo, sed Deus est, qui te, BALDUINE Fribergam
Evocat; etsi hominis iussio visa meri est.
Nec, si te novi, renues parere vocanti,
Vel levior detur conditione data.
Aurum seponit, quod post cum laude reponat,
Si quod habet limae nobilioris, herus.
Te quoque maiores iuvenem seponit in usus
Saga futurorum cura potentis Heri.
Fide DEO: sed et ipse tibi diffidere noli:
Sic nostram implebis spemque minasque tuas.
Fribergae ARGENTO contentum vivere par est,
Dum tibi caelo AURUM Sol potiore coquat.

HIS te plus Oculis amavi: amavi?
Quin te plus Oculis amabo, et ipso
Plus hoc Corde; Oculumque Corque Phoebi.
Sed magni quod IMAGINEM Melissi
Et magni Rhodomannidae, parentum
Romanae fidis Atticaeque Graium
Nostrae iunxeris; ut Triumviratum
Pulchre compositum: pol, ipse nec Cor
Nec sanos Oculos habere sanos?
Immo Corque Oculosque habere; nullos,
BAMBAMI, mihi visus es, vel ipsum,
Hoc Simonius ille, vel Lubinus
Vel Posselius asserant: negabo
Hos Corde atque Oculis decenter usos:
Quamvis sint Oculique Corque Phoebi.

TU quoque Taubmani Melodaesian ire probatum
Ausus es, ac sapidae fercla putare gulae?
Ipse ego, qui struxi cocus apposuique vocatis,
Numquam adeo lautum rebar habere salem.
Quamquam alius iactavit idem: nisi futilis aureis
Titillat famae traducis aura meas.
Ipse tamen nolim vulgo innotescere; magnis
Me fieri magni, et nomen habere foris.
Ne, si rescierit, laqueo sibi finiat aevum,
Et fiat pendens MARCULUS uva domi.
Nam lento invidiae malim hunc livore necari,
Non uno subitae mortis agone premi.
Et facile id factu est. modo, PAURMEISTERE, fac instes
Sic commendatum carmen habere meum.
Excitat ingenium Virtus laudata Poetis,
Et magnum a magnis gloria calcar habet.
MARCULUS hoc cernens tabescet, et exspirabit.
Qui mihi post tali carmine mactus erit:

DUM Francum metatus iter novus hospes inerro,
Officiis certat quilibet esse MEUS.
Factus ob haec multis, HIERONYME, debitor. at plus
Debeo vix ulli, quam tibi; quamque Patri:
Patri, cui tua me commisit epistola: Patri,
Quo vix in tota Francide commodior
Hospitis hospes erat. Venientem iussit, an atrum
Anne album plane nescius, esse SUUM:
Me cum PATRE mei; triplici cum Prole; sequaci
Cum Famulo et Famula, spurcificoque Cane.
Nec modus. irrumpit Sartorum - transfuga - Frater,
Poppenreuthei Parmeno concilii:
Reginamque suam, subolemque et quicquid Edonum est,
Estur ibi et bibitur, quantum pote edique bibique,
CUNCTA domus nostris dedita servitiis.
Quid dicam? Meritis sic me domus Heldia fecit,
Cogar ut aeternos delitor esse dies.

NEMPE sat AUGUSTO sub Principe signa tulisti
Inter pacatae nomina militiae.
Ito foras, alioque vide sub Sole calenteis ,
BRANDSTENI. hoc animi vult rigor ille tui.
PATRUUS exemplo est: quem Sol ad utrumque polorum
Sortis inhumanae vidit acerba pati.
Ignea mens caelos imitatur: et urget in omnes,
Qua mare, qua tellus, irrequieta plagas.
Hostiles pete miles agros. Heroica laus est
Auspicio magni Caesaris arma sequi.
Romanas impinge AQUILAS in cornua LUNAE,
Quis ferus Hungaricos Turca cruentat agros.
Regia tu VEXILLA potes gestare RUDOLPHI,
Qui firmum in celso corpore robur alis.
Te sequitur VIRTUS. hanc o FORTUNA sequatur!
Fortunae et Virtus numina militiae.

HAEC Galea, hic Clypeus gentis sunt Arma BOCATAE,
Qualia Nobilium semen Equestre gerit.
Caesaris hoc donum est: AQUILAE quando arma birostri
Stringeret Hungarico LUNA BICORNIS agro.
NOSTRUM est Virtutem bene gestis quaerere rebus:
Virtuti pretium ponere, Caesareum est.

ERGO tibi virgo, BECCI, Sternbeccia nupsit,
Illa puellaris Mysa Diana chori?
Et tibi Saxo - Pater Secretam credidit aurem?
Nunc mihi Dresda places, et tua Saxo fides.
Grator utrumque decus rarae bonitatis. Virumque
Promeruit Virtus indolis illa tuae.
Saepe mihi dixi: dixit Mea saepe: Iacobi
Eximium spondet vita modesta Virum.
Ecce repraesentat nostri se sponsio voti:
Et geminum confert una palaestra decus.
SIT tibi porro etiam laudata Modestia cordi:
Nec MORES (fieri quod scio) mutet Honos.
Spondeo, conspondetque mihi Deus auctor; Honores
Post tibi magioris fata parasse loci.

HUNNIUS occubuit nostrae fortissimus Hector
Militiae; Troiae murus et arma sacrae.
Tu lamentando facis huic et carmine lessum:
Par et discipuli cura secunda tui est.
Non ego me lacrimis, VELSTENI, macero. Non fit,
Non fiet lacrimis huic medicina malo.
Vis Troiam servare? novos redde Hectoris armos:
Redde arma atque armos Hectoris Hunniaci.

CAESAR, Amicitiae solidissima cura, nec ullo
(Audiat hoc Nemesis) dissocianda modo:
Quamvis tu scribas, lacrimesque: ego mutus et excors
Nec tibi rescribam, nec tibi collacrimem:
Forte quid et causae est, quod nostra silentia purget,
Ista velin Fidei res sit agenda foro.
Et quid, si dolui? doluique tot inter amicos
Primus, ob erepti Caesaris ingenium?
Ostentare solet conductos praefica questus.
Sed dolet ille etiam, qui sine teste dolet.

HEIC ego post fatum Carpsovias Anna quiesco.
Dicta fui specimen nobile Coniugii.
Quintum parturiens dum proli cogito vitam,
Eripitur proli vita simulque mihi.
Terra meum facta est, ego prolis facta sepulchrum:
Nonne sepulturae tristis imago fuit?
At Deus in caelo est, qui solvet utrumque sepulchrum,
Et decus et vitam reddet utrique suam.
Qui transis, ne te lacrimis impende: sed aestum
Fati nosce mei, disce timere tui.

CYANEO Clypei sublimis ab aequore Titan
Spectat: et obliquo surgentis caerula tractu
Vellera NUBIS eunt: dein cornibus ima coactis
LUN A senescentis reparat dispendia lucis.
Cornibus ambitur STELLAE rota flammea pronis.
Par premit et facies Lunae Stellaeque Coronam
Cassidis, ad caelos nisi quod se cornua tollant.
HAEC CAELESTINAE data sunt Insignia genti:
Caelesteisque viros animant caelestibus ausis.

ANDREA, non es plebeia ex indole, non es:
Ut possit simileis vulgus habere tui.
Ver tibi floret adhuc aetatis; et ubere certas
Iam doctrina ipsos anticipare viros.
Fronde MAGISTRALI tibi me circumdare frontem,
Id laudi studiis dixeris esse tuis?
Falleris. hac a me cingi voluisse Decano
Frontem adeo doctam laus; ea tota mea est.

CANICIES veneranda, CRUDI suavissime, qua stat
Turnavium Francis circumamicta iugis:
Quos Hoffmanna chelys numeris modulata Latinis
Iudicio PSALMOS donat habere tuo,
Ne facias parvi: nec, si Matho fecerit, audi.
Os adolescentem praedicat, ausa virum.
Haec subscisivis obiter tamen edidit horis.
Legibus Eunomiae propria cura datur.
Sint vires, sint impensae tam fortibus ausis,
(Nam satis ingenii iudiciique domi est)
Faxim paeniteat numquam te, patria, Civis;
Aut rem pro studio suppeditasse Dices.

ILLE amor et pietas RHODOMANI, atque ille SIBERI;
Graiae alter, Latiae Palladis alter honos,
Versibus instaurant Genitalia Sacra CASELI,
Unus qui geminae Palladis unus honos.
Ecquid ego Symmysta horum, qui proximus arae,
NATALEM veneror tertia pompa DEUM?
Scilicet his sacris, huic Arae, his ante Poetis,
Succentum hoc a me carmen EPODON erit:

CUM me Praga potens et Caesaris aula teneret,
Bis quaesita mihi, Musa Britanna, domi;
Nec tamen inventa es; non invenienda sub istud
Tempus, et haud istis invenienda locis.
Sexta renascentis processerat hora diei:
Tuque Leonis adhuc dicta iacere toro.
Nec tamen in noxa es. Quis credat, Lesbida Sapphum
Temporius Phaonis deseruisse torum?
Me potius damno, qui non prudentius ivi.
Quamvis hic etiam culpa levanda mihi,
Quem comitum rapiebat iter. Rape, biga, profectos.
Tu Veneris bigas perge tenere domi:
Tuque Leoque tuus, quem nil feritatis habentem
Pascit in umbrosa valle Bohemus Eryx.
AT tu, si bene te novi, Lucina, repones
Lucis in apricum, mons quod opacat Eryx.

SCILICET ista decent animi potioris alumnos,
Mundi animum Solem pro ratione sequi.
Is per utrumque volat redeunte volumine caelum
Igneus, et roseo lumine vestit humum.
FRATER in exemplum maior tuus ivit, et ivit,
Candidus accenso qua redit Orbe dies,
Quaque sub Hesperio nostram rapit aequore lucem,
Quaque regit siccum Maenalis ursa polum,
Quaque Notus contra est. Et quae nos indice fama.
Novimus, ille oculis aureque mira bibit.
Hinc patriae SOL est, hoc lumine Misnia lucet;
Hoc motore calet Saxonis imperium.
FRATRIS in exemplum, qui refers indole Fratrem,
Ito. potest Soles Misnia ferre duos:
Qui motu vegetent torpore-iacentia rerum;
Obscura illustrent; alsa calefaciant,
Ito, EINSIDELI: nostris et reddere votis:
Atque in te Fratrem redde: ita Phoebus eris.

ET patriam, patrisque domum, FABER, incolis ipsam?
Sic ait Uswaldi candor amorque mei.
Uswaldi, cui si Soror aemula moribus audit,
Nae res coniugii tota beata tui est!
Gratulor hanc, doleoque pari certamine sortem.
Tuque per effectum forsan utrumque natas.
Ereptum patriae Patrem, tibi nonne dolori est?
Cuius, qua sinerent fata, Galenus eras.
Nonne voluptati est, potius quam nescio quovis
Degere, natalem Patris habere domum!
O habeas; habeasque diu, faber optime vitae!
Et, reor, haec omneis una vovere domi:
Praecipue Generum Spenlini sanguinis, ampli
Nominis; et merito cui Socer esse velis.

AUSPICIIS, HENNINGE, bonis huc ire profectum
Vidit Ephebeium te Witeberga suum.
Teque novum Civem gratata est saepius urbi,
Quam cibat Aonio Calliopea favo:
Cuique sacras Erato potanti sufficit undas:
Miscet et ingenuos Gratia trina sales.
Nunc satur (hoc siqui saturari munere possunt)
Pergis ad antiquos, FALCKOREDERE, Lares.
Perge, Patris iusso, quod sanctum debet haberi.
Nec tamen et nostri dememinisse velis,
Nempe recordari Blumiae ioca-seria Mensae
Fas erit, et socii gaudia delitii .
Haec disciplinae specimen mihi Mensa videtur,
Lectaque Musaei pompa Sodalitii .
HINC sedeas: similemque tui te Patre remittas.
Leucoris Effigiem gestit habere tuam.

NUNC iterum sancti stata meta revolvitur otI ,
Quae titulo Thomae relligiosa fuit.
Unam sollemni sibi vovit Episcopus usu,
Alteram Apostolicae gentis honorus apex.
Viraque decrepitum Festi morientis in annum
Reiecta est veterum traditione Patrum.
SUADAE OS, frons Charitos, cor Palladis, elige FRANZI,
Pro Natalitiis utra colenda tuis.
Absens nuper eras, iam praesens, quodque vovebam
Absenti, praesens charta vovebit idem.
Lux bona, Franziadae quae vim natalis adimples,
Candidior domino candidiorque redi.

SCILICET heic Helene Flechtneris humata quiescit
Inter feturae pignora bina suae.
Undecies peperit. Sexus utriusque relicta est
Quina toro exegit lustra uni iuncta marito:
Summa omnis vitae lustra fuere novem.
Feminei speculum referebat nobile sexus,
Inter Onoldinas gloria prima nurus.
Qui sic aevum agitas, hoc qui sic desinis aevum,
Et Terra et Caelo teste beatus homo es.

LUDIT et in brutis Domini sapientia saeclis,
Ceu rationis egens sit ratione potens.
Sic quoque coniugibus praebent exempla Columbae,
Quae vitet nubens quaeque sequatur amor.
Felle caret: fugit hanc et bilis amaror et irae:
Intemerata colit foedera coniugii:
Ni vidua aut caelebs, nidum non deserit unquam :
Communem servat cum pare gnava domum:
Semen adulterii neutri res nota: maritam
Rite pudicitiam vivere, summus amor:
Imperiosa maris tolerat, sed et aspera passu;
Ne vel suspectum fiat amoris opus.
Crebra parit: mas ipse iuvat solamine partum
Ipse ministerii sufficit arma sui.
HANC tibi si brutam monitricis imaginis umbram
Exprimet ingenio nupta Puella suo;
Non est, FABRICI, non est, o MARGARI, vestro
Pulchrius in tota Misnide coniugium.
Utque sit, atque diu sit idem, precor ipse: quid ipse?
Leucoris et soceri Sliba precatur idem.

GRAIUGENUM linguam veterisque Poetica Romae
Te memini doctis enucleare modis.
Nunc praeco sacro sancta Clodae mysteria pandis,
Semina quae nostrae viva salutis alunt.
KANNIADEN laudasti inibi pro funere praeco:
Qui fuerit speculum nobile NOBILIUM.
Heic tua, pol, nec Graeca nec illa Poetica, verum
Ipsa fuit Veri pura, IACOBE, fides.

PALLADIAE monumenta rei, quae segnior aetas
Obruit, ANTIQUIS eruta Philologis;
SMETIUS in lucem numerumque reduxit et usum,
SMETIUS Ausoniae prima columna REI.
LIPSIUS haec auxit: ditavit SCALIGER. At tu
Instar odorisequae nare sagace canis
Omnibus e Mundi vestigasti omnia lustris,
Unica. et una cati pompa, GRUTERE, chori.
Quae Ligno et Lapidi Chartaeque INSCRIPSIT et Aeri
ORBIS, in hoc prostant orbe coacta Libri.

SAT bona decursos annorum summa Decembreis
Computat, heic Claria quum Pater altus aqua
Sollemni ritu titulos sortitus honorum est:
Quos hodie insigni cum gravitate gerit.
Annus abit quartus, quum Frater adeptus eosdem
Patris ad exemplum nititur alta sequi.
Iam Sophiae quoque, IANE, gradu dum scandis eodem.
Te GRAMMANEUM sanguen habere probas.
Sedne patrissare hoc an fratrissare putandum?
Sat, reor, exemplo claret uterque suo.
Atque ego, si fas est, hoc, IANE, precabor; ut olim
Clarior exemplo fiat uterque Tuo.
NI te, ni Fratrem et Patrem quoque vicerit ipsum,
Qui minimus - natu, spes mihi magna, domi est.

UT thalamo, sic et tumulo tibi proxima iungor,
MARGARI, Grammano prima iugalis amor.
Matronae spectamen eras, dum vita manebat.
Me tibi dictabat publica fama parem.
Tu decimae genitrix, ego sextae prolis. at omnis
Unum et viginti vixi annos innuba, septem
Nupta viro. Brevis est utraque summa notae.
Sed quia visa Deo satis utraque longa: quis ausit
Vitae non - vitae de brevitate queri?
Viva mori didici. quare iam mortua vivo.
Ars non est maior, quam bene posse mori.
CAELICORONA mihi patria est. Nunc, auspice. Christo,
Vera datur capiti Caeli - corona meo.

HEIC stant GRAMMANO monumenti pignora: de quo
Diceret hoc, posset si lapis iste loqui:
HUNC plenis animis et plena voce vibrantem
Verba sacro stupuit Concio plena loco.
Dissidii fugitans, peius litem angue cavebat.
Heic Rhodus, heic saltes tu mihi, praeco Dei.
Invidit nulli. cupere atque ambire refugit.
Optavit numquam sorte negata sibi.
Non profusus erat: non sordidus. hospite mensa
Hospitio-dignos accipiebat ovans.
Secum habitans, maior se non satagebat haberi,
Fastosae exosus vota superba notae.
Austera vultum gravitate trahebat: at aptam
Pro re temperiem iungere doctus erat.
Atque ut Theologi speculum fuit utile vivus:
Sic specimen moriens omnibus esse potest.
SIT quod quisque volet: numquam Censura negabit
Quod dixi verum: si modo livor abest.

LAUS ea, Naso, tua est, at non solius: ut ultro
Induat in numeros se nova cura suos.
Instar aquae torrentis et atri turbinis instar
Carmina de cerebro praecipitata ruunt:
HOFMANNAe quoties menti calor incidit ad me
Scribere seu rerum seria, sive iocos:
Sive elegos, atque hos imprimis, sive Phaleucos ,
Seu quocumque animi vis generosa rapit.
Vidi multa; nego visum torrentius illo
Ingenium. decumo fonte propinat aquam
Pieris huic Clariam. Si nobis ista minutas
Praebibit heminas, turba beata sumus
Sorte Poetarum communi maior haberi
Ingenii poterat nobilitate sui:
Ni quoque plebeiam caput inclinasset ad umbram
Daphnidis, hoc nobis se probat esse parem.

HULDRICE, heroo spiras qui pectore Regem,
Seu praestet Fratrem dicere, sive Patrem:
Quadrupedantis heri premeres ubi terga caballi
Inter Leucoreos ardua pompa viros:
Narratur faciem Sonipes habuisse dolentis
Pegasus, et volucrum suppuduisse pedum.
Turba iuventutis prope his mille sima nostrae
Si tibi pro quanto cuncta favore dabat!
Hic ille HULDRICUS qui dux nostri Ordinis olim:
Per condensatas vox erat una vias.
Vox erat una; Deus meliores augeat annos,
Quei tam praeclaras Res probet ipsa minas.
REGIBUS enasci, laus est palmaris. At haec est
Regia laus, Regum regia facta sequi.

HEIGIUS antistes Musarum et Iuris, ad istam
CORPORIS atque ANIMI claruit effigiem.

ET genus HOFEADEN et Honoribus ebria virtus,
Et sacra Suadelae flumina nobilitant.
Iuno, Venus, Pallas sunt numina terna Poetis:
Una trium donis claret ELISA deum.
Cuncta sed haec animat Pietas et amoris honestas:
(Namque duo haec Nuptis deme, cadaver erunt)
Sana valetudo restat, Vitaeque potestas
Ulterior. Nuptis haec super adde. Deus.
Vos, Nupti, Similem vobis procudite prolem.
Sic erit ex toto Nobile coniugium.

RECTE, Iessensky. Postquam tibi potus abinde est
Leucoridos Clarias aemulus humor aquas:
Iudicii matura fides hinc cedere suadet,
Et fotas alio Sole videre plagas.
Gloria quippe minor non est censenda, locorum
Atque hominum studio multa obiisse cato;
Quam patriae trivisse domus tantummodo postes,
Et quamvis doctis se poliisse libris,
Tu sequere externas fatis auctoribus oras,
Et grandi patriam laude revise domum.

NOBILIUM proceres, tot avis atavisque potentes,
Iidemque in Francis lumen EQUESTRE iugis:
Cum sese HOFMANNUS, vestrae pietatis alumnus
Nuper in Albiacos advena ferret agros,
Atque hanc vix primo libaret Oreada visu,
Caepit ab occulta febre perire miser:
Quin hodieque perit. nec se tam fortibus ausis
Tradere Philosophis Eunomiaeve potest.
Ne tamen et Musis vestroque periret Honori,
Et solatiolum posset habere febris:
Extudit in STRENNAM vobis SPECIMENQUE Phaleucos .
Cassa nec est Causis utraque cura suis.
Igneus ingenuum vigor indolis ursit Ephebum:
Hunc Quartana licet torreat igne lues.
Et si quid sapio: non sivit in igne febrili
Hoc Hippocrenes unda sitire MELOS.

I NUNC, et miserae despera sortis alumnum,
Qui KNOBLOCHIADAE laeta tropaea vides.
Tenuis es? at pigrae cave sis et mysta Vacunae.
Vincere sedulitas ardua quaeque potest;
Sedulitas calefacta sacro Pietatis ab igni,
Vendicat heic Pietas prima, secunda Laber.
Hoc illud bivium est, ad lucem ubi tenderet multos
E tenebris, oriens Sol moriensque videt.
At tu, KNOBLOCHI, (quod paucos scire notatum est)
E quo fonte fluat res tibi tana memor;
Fortunam reverenter habe: et cura ESSE, quod audis:
Nec prae te quemvis allium olere puta.
Sic potes esse, quod es: Medicinae DOCTOR, et ipso
Te fieri maior cottidiane potes.

SI quod habes, ut habes, ab avorum sanguine nomen;
Sanguinis egregii nomen habere puta.
Sed quia fortunae est feries illustris avorum,
Et decus interdum degener illud habet:
Tu proprium DANIELE, facis: ac lumine mentis
Clarius illustras teque genusque tuum.
SERMO tuus specimen nobis dedit iste. quod ipsum
Gratulor: et felix hoc iter esse volo.

QUAMVIS nec fuerim, nec sim, KRETCHSMARE nec unquam
Prodigus effusi carminis auctor ero:
Nec mihi sufficiant tantilla vel otia curae:
Non tamen expertem carminis ire sinam.
Et quid ego huic negitem, cui diique hominesque negatum
E tot honoratis nil voluere bonis?
Suada, Astraea, Charis, tres unum scilicet ornant.
Praedicat hoc numeris doctaiuventa suis.
Firmat idem Iuris sollemni voce Senatus,
Signat et in certam publica verba fidem.
Si qua brevi (quod posse, animi sapientis habendum est)
Res dici poterit; res tibi dicta brevi est.

MULTA mihi, claram qui sum submotus ad urbem
Saxonis, Aonios qua secat Albis agros,
Fama renarravit de te, Luschwitzius heros,
Inter honoratos lumen Equestre viros.
Credebam maiora fide nugalia dici;
Improbitas Famae qualia multa solet.
At nunc praesentem quum me tua Curia vidit,
Curia Variscis mater honora iugis:
Res maior, quam fama fuit. te marchio testem
IAN-SIGMUNDE bono iure fideque cito.
Indoctis tu doctus eras; atque inter Equestres
(Haec duo quam rarae sortis!) Equestre decus,
LUSCHWITZI, vivas, et pergas ESSE quod audis.
Delitium populi sic potes esse tui.

ANSERIS in molli cum vellere mane iacerem,
Mulceretque aurem lentus utramque sopor:
Squamigerum sima de gente Cyprinus ab agro
Mittitur, hospitibus grata saliva meis.
Piscibus o semper Grobstedias undae natetur!
Semper et hinc Vati mitte, LOSERE, suos.

MENE rogas, studiis Witebergae addicta iuventus;
Quis novus huic Princeps hodie successerit urbi?
Si res magna brevi dici pote Carmine, dicam:
MAVORTIS PULLUS; MUSARUM PHOEBUS. An addam
Nomen in humanis etiam? MAURICIUS HASSUS.
Quae quidem ut legit ingeniosiss. et eruditiss. princeps, ex tempore subiecit:
NoN laudem agnosco tantam: sed Carmina laudo,
Quae te non minima fecerunt laude Poetam.

PAR fratrum generosius Baronum,
Quos MINCIWITZIA sustulit propago:
MAGNE, iudicio satuque maior,
Et tu CAROLE iunior, sed olim
Vere
Hunc vobis Melodaesiae paratum
(Taubmanae Melodaesiae) patella hac
Gustandum fero consecroque. Quod si
Huic Structore opus est; habetis illum,
Quem vobis Pater addidit Strategum,
Cui mores Venus alma, Pallas artes,
Nomen Flora suum dicavit: hic, quod-
Cumque est, et struet et secabit apte.

ET serpentigeros immania monstra gigantes
Et fungos una crescere nocte ferant.
Haud sic Aonii nosfestinamur Alumni.
Maturum longa quaerimus arte decus.
Scire potestates herbarum usumque medendi,
Non est unius rescula luciferi.
Quot Brumarum algu, quot te sudore Leonum
Purpureum rear hoc emeruisse decus?
Tolle Poetarum nebulas, et cerne gigantes
Clarius, adfectant qui Iovis ire domos.
Hi sunt tabifica geniti Tellure vapores,
Qui sanum inficiunt aeris ingenium.
Quos Solis calor attenuans ita temperat apte,
Ut sint humanis pabula tuta fibris.
Inde giganteos iaculis prostrasse tyrannos
Dicitur, et medicae conciliator opis
ITO in subsidium Phoebo, nove Doctor et aequae
Corpore non magno nomina magna tua
Quod bene quum facies, (sic spondet Apolle) profecto
Quam MAGNUS Maior maximus esset nequit.

GLORIA Leucoridum, MRLI; Christiane Pericles,
Qui lingua penitum fulmen in ossa vibras:
Regis opus Dresdam te fama est ire vocatum.
Quin augusta illuc me quoque Cera vocat.
Si poterunt ambos trahere una petorrita iunctim,
Lenimen sociae sim tibi, quaeso, viae.
Sum levis, et centum- triginta- pondo- parique
Mole ero, qua quondam sartor ephebas eram.

POSTQUAM omneis Clariae deplesti Phocidos amneis ,
Liber in Historico iam spatiaris agro.
Dumque no vam facis, aut Critico factam ungue recensens
Illustrem vibras per tenebrosa facem;
Aut edis blattarum olido paedore sepultam,
MEIBOMI, cunctis factus es HISTORIA.

VERSICULOS, MARTINE, meos tibi posse negari,
Mutua Pierio vis ab amore negat.
Quem Sophos et victrix septemplicis orbita cura,
Et Virtus potuit inter habere suos;
Inter habere meos cur te graver ipse; vel hoc cur
Quale graver meritis quale epigramma tuis?
Etsi, patronam cui linguam indulsit et aurum
FRANZIUS, aureolo carmine dignus eras.

NON ego Bachmannum vidi, MULLERE; videndum
En unquam ? Aut vultus viderit ille meos?
Haud reor. Hunc Animum se pervidisse fatetur
Nescio qua pictum Carminis effigie.
Sed conturbatis certe hunc quoque vidit ocellis:
Aut lux sublustri nocte maligna fuit:
Aut ex affectu est. Hinc, hinc Mullere profecto est.
Sic et amatores fusca Melaenis habet.

TAM pulchris umbras lumenque coloribus ornas:
Ut palmam artifici feceris ambiguam.
Sicque iubes tiliam sculptura vivere caeli,
Se Polycletea iactet ut ista manu.
Carmen amas? hilari nasonis ab indole carmen
Defluit, et rerum pondere verba gravat.
Suggesti e specula Christis Oracula vulgas?
Vivida nestorei gratia mellis inest.
Dixit in hanc gentem cerebrosior Italus olim;
GERMANO in digitis Ingenium esse situm.
Itale MYLIADEN vidisses, dicere velles;

DISPEREANT nostrae morosa negotia curae,
Invidere meos quae tibi versiculos.
Nemo hinc migravit, cui nostra lubentius, aut cui
Dignius ingenii publica vota darem.
Si genus antiquo proavorum sanguine quem quam
Nobilitat, summam Nobilitatis habes.
Si quem magmentum generosi pectoris; uno
Te vix nobilior Nobilis esse potest.
Si quem doctrinae et morum concinna venustas
Atque animi pollens integritate fides:
Iudice me; quid me? Legumlatrice Themiste
Et Phoebo atque Fide iudice, prima tenus.
HIS tu, NOSTITZI, pro tempore mactus abito,
Quique sapis, pauca haec multa fuisse putes.

CASTA Venus rigui vernantem Magdalin horti
Pangit in Auctumnae ferrilitatis agrum.
Francides argutis Nymphae gaudete sub undis:
Plaudat et uvidulos Bacchica turba choros.
Nos tenero Sponsos mulcemus et aera cantu.
Si placet, huic tales occinitote modos:
VIVITE Par nuptum, vernisque tumescite gemmis,
Ut legat Auctumno pronuba Iuno botros.

PERSONAM Witeberga sacram pollente Senatu
Induit ingenio, mi PALUDINE, tuo.
Grator Apostolicae munus pietatis: et opto
Hoc tibi sit proprium perpetuumque decus.
CHRISTI Evangelium profiteri, ubi Turcae Megaera est,
Magnanimae reputes strennuitatis opus.
Sed te prima DEI virtus animabit: et illud
Nobile PAR, studiis aura secunda tuis.
Ille, inquam, IANUS sanguis Iacobaeus; et ille
Qui gerit ISACI nomen Abrahamidae.
Cui Deus atque homines socium iunxere laborem
Iste labor numquam non-ratus esse potest.

SIC igitur LUDOVICE, uno cum Fratre superstas;
Unicus e quinis qui modo frater eras?
Fatorum agnoscis seriem et rata pacta Sororum.
Parcius inde tamen forte dolore nequis:
Non ego, non certe: ovi non oblita tuorum
Gloria sublimi conciliata iugo.
Hosque elegis flerem; Themidisque ante omnia IANUM;
Slesia quem celebri nuper humavit agro:
Cui Venus os, animumque Dice, linguam Attica Peitho
Finxit, et eximii fovit honore loci:
Ni tabescentem nolim renovare dolorem,
Et ni fecisset Musae Budorgis idem.

DULCE Patris nomen: quo vix et dulcius ullum est.
Quippe amat ipse Deus nomen habere Patris.
Sed quam dulce sic hoc: gustus expertia tanti
Pectora vixerunt patris honora mei.
Vixit enim pater ante meus, quam nomine Patris
Infans haec poterat lingua vocare patrem.
Tu prae me felix, cui fata benigna dederunt
Officii plena parte merere patrem.
Delitium tu Patris eras infantibus annis:
Ille adolescentem te videt, ille utrum:
Teque adeo patria se iam virtute minari.
Quod pote delitium suavius esse Patri?
Tu morienti oculos potuisti claudere patri,
Plenus ut aetatis, plenus honoris erat.
Triste ministerium poterat tibi forte videri:
Sed tibi; mi furit dulce ministerium.
Nec te, IANE, queror; sed me, cui sorte negata est
Aequa tuae in Patrem dulcis- amaricies .

CORPORIS hic, ANIMI iste bonis, SORTE eminet ille.

ACCURRI visum clarae miracula Dresdae.
Visaque sunt oculis omnia mira meis.
Sic, ut et octave possis Miracula famae
Dicere, nec veterum deteriora sidet.
Quid tamen haec, quid sunt? Oculorum pabula tantum,
Ludibriumque vagae Sortis, et umbra BONI.
Si poteris, PEIFERE, (potesque profectos) Poetae.
Haec iniurato credere verba mihi:
E tot miraclis vix visum est pulchrius ullum,
Quam TV , quamque animi MIRA repertatui.

QUAE Brandenburgo misisti, carmina legi.
Censuram Criticae vis et habere notae?
Accipe. Clementi decurrunt omnia lapsu,
Labitur ut rivus lene fluentis aquae.
Nec verba aut numeri strepitus imitantur inaneis .
Rerum Sucus inest, et Caloratque Color.
PRAETORI, sedem tu patria in urbe Sabini,
Sedem habet in versu Musa Sabina tuo.

HEIC ego de quinis fratrum cubo maximus aevo,
Qui refero Patris nomen et ingenium.
Antiquae virtutis homo fideique vocabar.
Qui meret his saecli moribus ista, vir est.

DUM legis bifloriam fabricae mortalis, et amneis
Particulas nostri corporis enucleas.
Tam bene res numeris, numeros tam rebus adaequas,
Ut dubitem medicos viceris an melicos.
Ten' Patriae, PLINI, an patriam tibi grater? an ambos
Utrique? utrique hoc, Rigaque tuque, meres.
CAESAR apex rerum et sacrum labor ardue vatum,
Queisve Palatinis Caesaris esse lice;
Hoc caput, huius epos victrici plectite lauru.
Ne vivam, si cui rectius ista datur.

INGENII res est? Belgis cedo omnibus ultro,
Scaligero, Douzis, Grutero, Baudiadaeque,
Scriverio Heinsiadaeque, sui qui nominis aura
Has Albi illustrant tabulas sacra fabula Mundi.
Marsya idem faceres: QUID ME MIHI DETRAHIS? illud
Non natum foret, et Pbrygiae liquidissimus amnis.
RES at AMORIS erit? Corium mihi detrahe, PUTSCHI,
Et pellucenteis spectato in corpore fibras,
Illo etiam Phrygiae cor habere putaveris amni
Purius, et nullis Taubmanum cedere Belgis.

CERNICOVIADES, tenerique POTINIUS aevi
Custos, Argyropen usque minantur iter.
Quos ambo MONITIS implere salubribus ausa est
Pallas Athenaei, Iulias alma, tui:
Nempe Caselius, his Monitis parete profecti.
Ipsa nihil melius diva Moneta queat.
Et facile id factu est. Solidi vigor integer aevi
Atque animi plenis vernat utrique bonis.
Ecce profecturis blanditur amoena voluptas
Veris, in herbosis ambitiosa toris.
Hic porro quoque duret honos, et vivida Florae
Gratia per vernos latius halet agros.
Ut, quacumque vagi gressumque oculosque feretis,
Floribus ac herbis omne virescat iter.
O vos exemplo simili florete! quod opto:
Quod vos Euphrosyne Iulias illa docet.
Gentis ut humanae flores possitis haberi:
Floreat et vestris patria Consiliis.

ANNORUM vix est quadrilustris summa tuorum,
RAGVITZI, Mysiae Nobilitatis honor:
Iam tamen eximio subducti corporis auctu
Pubem vel celsi verticis exsuperas.
Instar in hoc quantum est, qui toto vertice supra est!
Maiestate humiles maior imago ferit.
Fallor? an Harminii fuerant haec Saxonis olim,
Aut Artovisti corpora Rhenigenae.
Impete si tanto membrorum augescere perges,
Mirari poterit te minor ipse gigas;
Ille gigas, Iovio qui forte Poetica caelo,
Imponens Ossae Pelion, arma tulit.
Re tamen hac melior maiorque, o CHRISTIFER, audis:
Quod magnum in magno corpore pectus habes.
Vir tutique litas, Musisque Dicaeque: nec ullo,
Cui sit par aetas, hic minor esse soles,
Quam tibi mentem-animi gratatur Oreas alumno
Nostra suo: et plureis optat habere pares.
SOSPES agas: Animumque marem cum Corporet firmans
Spectaclum HEROAE NOBILITATIS alas.

OMNIS cura viros omni stimulavit ab aevo
Condere thesauros et cumulare penum;
Pro se, proque suis. Naturae ex indole suevit
Thesaeuris CAROS quisque beare SUOS.
Tu quoque THESAURUM meditans REYGERE, secundo
Hercule Iuridicas cogis avarus opes.
Numquid et ipse tibi compendia priva tuisque
Condis? an in plureis se dabit ista penus?
Se dabit hercle. Quid ergo moras trahis? ede, quod audes.
Summa Boni laus est, pluribus esse bono.
Vixerit ALCIDES sibi THESAURARIUS olim.
ALCIDES nostri tu potes esse fori.

E GALEA plausis auras everberat alis
ARDEA, sub celsos ire minata polos.
Altera ventorum et pluviae praesaga futurae
Compositum Scuti format in orbe situm.
His tua Nobilitas, REYGERE, insignibus oria est.
Virtute et factis tu genuina probas.
Arduus ingenii penna super aethera tranas:
Consilio, et saga mente futura caves.

TE melior Themis et Musae melioris honestas
Certatim sacris instituere suis.
Vidisti intactos nivium splendescere floccos?
Hoc Candore nitet cordis imago tui.
Mitius ingenium vix novi in Corpore vestro.
Ingenium Mystis tale sit, oro, sacris!
Magna tua est Pietas; nec in udis deflua labris
Innatat: in summo pectore fixa latet.
Et tamen haec probitas (o fati mira potestas!)
Vapulat: ut rapta Coniuge maestus eas:
Coniuge, qua melior vix Soli ex athere visa est.
Sermonem invidia teste probabo meum.
Quo tamen erepta est? immo, quo laeta lubensque
Ivit? quo cuncti praemeditamur iter.
Nec nos meta quidem, sed dividit hora profectos.
Haec certa incerta est; illa sub arce poli est;
Quo suspiramus, quotquot spiramus; et illam
Iustifici Iesu corde sit imus opem.
Laus ea summa fuit quondam, BONA FEMINA siqua
Audiit. Ex toto laus fuit ista Tuae.
Haec Bona nunc erepta tibi est. Quis fecit? Iova:
Nempe Bonum Summum. Quis vocet ergo malum?
Nemo bonus, cui summa boni DEUS unica; nec tu,
O RICHTERE, Boni qui decus ipse Viri es.

MEMBRANA Iliadem scriptam, et Nucis orbe coactam,
Sustulit Argolicis doctae MIRACULA famae.
Omnia primae vae cedunt MIRACULA Romae.
Hanc Romam et Romani ANTIQUA sepulta decoris
Daedala Apellaei descripsit penna ROSINI,
Compegitque libro, quem vel manus unica claudat.
OMNIA Germano cedunt MIRANDA Rosino.

IURISPERITUM Christiani nominis
Haud plus habere condecet SCIENTIAE,
Quam CONSCIENTIAE. Quod ipsimet quidem
Longis ubique, mi RHUMELI, litteris
Iuris periti scriptitant, et iactitant.
Ah cur, quod omnes scriptitant et dictitant
Iurisperiti, non et omnes factitant?

HEIC pictura dedit Rauchbari corporis umbram:
Vere umbram. quis enim fingeret arte parem
Rauchbaro effigiem; quem triplex Gratia vivum
Quemque Venus propriam finxit ad effigiem?
Seria cui gravitas tamen illud come venustum
Miscuit a vario temporis ingenio.
Cumque minaretur quoque cetera pictor; in aurem
Pallas, Ohe graphidem pone magister, ait:
Rauchbarumne ausis fugitiva luce colorum
Pingere, quem manibus tres poliere deae?
Pallas ego ingenium, Peitho os, Themis aurea pectus.
Scilicet haec magnum praestat imago virum.
At ne quid desit, Pietas effecit, ut idem
Inter et humanos esset imago Dei.

PROSIT Coniugium, Schurere; PROSIT.

EXEMPLUM, REUSNERE, novum est; cum coniuge fratrem
Fatis tam subitis ad sua fata trahi.
Una dies ambos thalamo commisit; et ambos
Una dies tumulo. Nobile coniugium!
Flebile tu dicas. sed enim tibi flebile visum est,
Facta quod hinc patriae vasta ruina domus.
Quos thalamo socios adamantina vincla iugarant,
Quid culpae, in tumulo tale manere iugum?

CUI non audita est facies ea PUBLICA RERUM,
Qua se Misniaco Lipsia tollit agro?
Isti dictator dicundi Iuris et aequi
Nobilis illa tui regula Patris erat.
Lipsia ut argentum pure splendebat: ut auri
Fulgor in argento luxit imago Patris.
Quae tua, LAURENTI, Probitas et vivida vis est
Ingenii, et studium iudiciique modus:
(Auguror: idque Deus faciat) Tu Patris in AURO
Scintillans olim GEMMA futura tui es.

INVIDIAM paterere meam: si posset in isto
Pectore tam nigrum virus habere locum.
Multis multa dedit melior Natura creatis.
Inter at humanos plurima solus habes.
Castigata tuum surrexit in augmina Corpus,
Qualia nec longi nec brevis esse solent.
Gratus inore renidet bonos: frons libera fuco est:
Vernat et in propriis forma serena rosis.
Si pretium mores aliquod, vitaeque meretur
Integritas; nemo pluris emendus erat.
Componis versus? sapiunt mera mulsa: clienti
Ius dicis? vindex crederis esse fori.
O LAURUS Parnassi, vire mihi semper! o ambi
PURPURA Consultum semper honora caput.
Quite non laudem, mea Laurus, teque galeri
Purpura? tam pulchrum quae meruistis opus.
Vix fuerit, quem prae REINHARDO pulchrius ornet
Laurea IURIDICUM, Purpura LAURIGERUM.

SCILICET explorata fides in lemmate sacro est;
(Altius hoc animis pone iuventa tuis!)
Huius et illius Pietas fert praemia vitae.
O Pietas cuncti larga ministra boni!
Tu velin exempli specimen, RIGLERE, venito.
Cui Pietas, rerum maxima semper erat:
Leucorida hanc testem laudo cineresque Lutheri;
Immo ipsum, Pietas quem colit una, Deum,
Et miremur adhuc, verno tibi flore puellam,
Unde reflorescas tuque genusque, dari?
HOFMANO genitam. generoso e semine fructum
Aestimo. seminii germen imago sui est.
Maius in Orbe bonum non est quam femina compar:
Sed nisi qui pius est, non datur illa viro.
At data iam, Riglere, tibi est. Agnosce datorem?
Et Cognosce datam: Votaque nosce mea
CONIUGIUM sit tale tuum; sibi quale vovebit,
Qui volet ex voto vivere CONIUGIUM.

IMMO Rosenbohmi, quod es, esto Quid ocoulis ignem,
Illa Prometheis aurea furta tubis?
Ede (nec attrepida) specimen iuvenile Pericli.
Aut nihil in CURIS est iuvenile tuis?
Ede tamen. Videat Batavum iuvenilis Apollo
HEINSIUS, Holsatis Numen et asse suum.

EUROPAEQUE Asiaeque illud commune sepulchrum,
Notaque virtutum Troia virumque cinis,
Ipsa sui quoque facta cinis peracerba fuisset,
Nominis et tanti vix super umbra foret:
Factori nisi prisca Deo vis aemula vatum
Quin illi ipsi etiam cinis aevi moribus essent
(Eodem etiam Calabri pono RELICTA senis)
Tu nisi cum paucis (si sunt pauci, unus et alter)
Supra aevum sapiens Hellados ingenium,
Adflares, RHODOMANE, animae frigentibus ignem,
Quo possint aevi se prohibere situ.
Sed tamen hi, famam quis tu producis et aevum,
Tecum aevi et famae nomina participant.

ECQUID es; an non es, STIBARE? sed ipse profecto es.
Nunc me tam longas non piget isse vias.
Salve doctarum Chariteia mulsa sororum:
Francoi salve lumen Equestre soli.
Ut te conspicio, STIBARE, lubenter ab illo
Tempore, quo magni saxonis hospes eras:
Principis, a nostris credita Leucoreis.
Vive decus patriae, et (quod vobis opto) Pabergae
Exemplo Affinis, quo te Wanckhemia Iuno
Copulat. O animi sint rata vota mei!

IAN-BURCKHARTE tuos ut vidi in IURE labores,
Hisque suo merito PRAEMIA tanta dari:
Quidni me plenis diffusum in gaudia buccis
Acclamasse tibi terque quaterque putes?
MACTE istis, BURCKHARTE, animis. haec una viarum est,
PATRIS in exemplum qua licet ire tui.
Patris, quem pingat specimen PROBITATIS Apelles:
Patris, quem PIETAS vel vocet ipsa patrem:
Patris, quem Patriae PRINCEPS pater ille tot annos
Iudicio expertus consiliante patrem.
SIS tuus: et senio refer et virtute Parentem.
Nec maius cupimus, nec dare maius habes.

SCHILHERI Aulaeum-Virtutis et orgia vidi.
Ilico linguam oculi nobis praecidere visi.
Agnovi PEPLUM veterisque inventa Minervae,
Qualia sollemni portabant tempore Graii.
Naridos agnovi subtilis acumen et arteis
SCHILHERI ingenio. Credas, cata numina Musas,
Et Venerem, et Charitas, thyasique decemplicis Horas,
Artificemque novas imitari Morphea formas,
Hoc manibus pinxisse suis AULAEON: et omneis
Ordine Calliopen verbis animasse FIGURAS.

COrporis exuvias huc Senftia condidit uxor,
CulmbachI Eckiadum nota Sibylla satu.
Plurima Siracides muliebri encomia genti
Fecit. In hac specimen nobile laudis erat,
Felix, cui tantae fuit indolis uxor: et illa est
Felix, quae tanta laude reliquit humum.

INGENIO atque Usu praeclara inventa minutim
Destituit moriens Teuberiana Themis.
Haec Rauchbara manus verbis atque ordine pulchro
Induit, atque ab se pluribus auxit Opus;
Idque evulgavit. Sed non hac fine quievit,
Quin Opus ad primum cuderet ipse novum.
Quae tu nunc vulgas. Et quisquam divite fructu
Te, STEINACKERIDE, Ius cumulare neget?

POSSE voluptatem devincere, SUMMA voluptas.
Promptius hoc tamen est Dicere, quam Facere.

SIMPLICITAS Clypei, Trabiumque gravissima moles
Inclita nobilitant SCHONBURGAE Insignia gentis.
Simplicitas, prisci vestigia detegit ortus;
At Trabium moles, grandi molimine caeptum .

MEMBRUM alii curant aliud de Corpore Iuris:
Sana ut sit toto Corpore pulchra Themis.
At tibi, SNELLIADE, cui dextra benigna Promethei
Ingenium finxit de meliore luto,
Quam persanatam Iuris ab arte dabis:
Atque ita, quanta tuae doctrinae atque indolis est vis,
Hanc dabis: ut puteal Iudicis omne probet:
Ipsaque (quod bene sit!) te nunc ornare minetur
Consulti titulo Iuridicina suo.

TORRET in Aetneo me febris anhela camino.
At tamen hoc levior nomine paena mihi;
Quod non illa tui est Saturni filia; QUARTO
Scilicet exercens querquera flagra die.
Adde meis omnem fibris Helciconis aquae vim:
Addita vis omnis torrida fiet aquae.
I nunc, atque aude febrientem poscere versus,
Quos Heliconis aquae vividus humor alat.
Hoc tamen et febriens poterit deponere verum,
Quod liquet, atque uno Lencoris ore probat:
Te SAMBSTAGI, alios arte anticipasse MAGISTROS :
Quum tibi DOCTRINAE TERTIA PALMA data est:
Tertia, sed meritis habita est primaria. Quidni
Debita primitio detur et ingenio?

Haec pars coniugii dimidiata tui est.
Quotaque potest et quanta pati tormenta dolorum,
Qui frustum medii fissile cordis habet:
Totque puto tantumque pati, cui coniuge rapta
Findantur socii vincla marita tori.
Nuper in exemplum te, Bartholemaee, coactum,
Quando marita tui rupta catenaiugi est,
Haud paucis doluisse reor, quos inter haberi
Ipse, nec extremus, si patiere, volo.
Te tantum doluisse virum, tantamque Maritam
Occubuisse tuam; Nonne dolere meum est?

DIGNA-indigna movent infandaque fandaque
Qui possint humili sorte levare caput,
Ac se dispennunt (quod Franca paroemia iactat)
Caetus ut in sacco. Nil tamen expediunt.
Contra, sorte sua contentos vivere multos
Cernimus, ac tenues semper amare vices.
Quos tamen ignaros saepe invitosque perinde
Erigit ex humili Sors animosa loco.
Huius tu specimen poteris, SCHLEUPNERE, citari;
Quem Deus ad princeps culmen honoris agit.
Te sibi Doctorem Stirorum Ecclesia poscit:
Firmat idem titulo Leucoris ista novo.
Et tibi non grater? quando sociavimus ambo
Nataleis summa proximitate casas.

SALBACHI, cum mecum esses mortalis, et aequum
Ob Musas coleres foedus amicitiae:
Carmine posse tuam ratus es me prodere famam
Atque immortales conciliare dies.
Sed, quod opinatus frustra, Christiane, fuisti:
Immortale nihil me dare posse, vides.
Rectius immortale decus famamque perennem
Nominis ipse tibi, te moriente dabis,
Non, quem nigra meis inscribit sepia libris,
Nominis aeternum gestat in Orbe decus:
Immortale sui nomen habere potest.

HIC ille est annus, huic quo duo fulmina poenae
Infesta Herzbergae Pestis et Ignis erant.
Illa hominum pecudumque genus violenta necabat,
Plus decies-octo concremat iste domos.
Felix, qui legere haec potes, aut resciscere fando!
Ipse domi dominus pars utriusque fui:
Et pars magna quidem: qui vitam et paucae bonorum
Eripui-reliquum Pestis et Ignis habent.
AT tu, qui transis, miseram misera abere cladem.
Quod mihi Sors hodie, cras tibi ferre potest.

CUI prius argutos Logicum sophos inter alumnos
Omnia sollemni puncta favore dabat.
Nunc divinae sacri pollentia dogmatis aequo,
SCHAFMANE, adfectu te super astra vocat,
Albias obstupuit, quando Sophos illud agebas:
Cum Sophos hoc ageres, Albias obstupuit.
Idque Magisterii dedit hoc Doctoris honorem.
Ambiguum est, utrum dignius emereas.
Felix, in gemino qui sic excellit; ut, utri
Prima secundetur palma, sit ambiguum!
Hunnius hoc ursit, socer id Beurhusius. Hinc tu
Beurhusium nobis Hunniadenque sapis.

SI qua placet melicis vox quincuplicata figuris:
Si Labyrintheis quadruplicata Notis:
Huc ades, hic volucris vibrato volumina linguae:
Hic animum, hic aureis exhilarato tuas.
STEUCCIUS Aoniis haec gaudia fecit alumnis.
STEUCCI , nectareo semper alende mero!
Quid nobis veteres iactatis Arionas? aut quid
Orpheas? Amborum STEUCCIUS instar habet.
Calliopa genitrice, magistra Pallade; TANTUM
Misnida Leucopetram, scito, dedisse VIRUM

INDULSIT Natura pares non omnibus artes:
Nec par ars sortem praestat ubique parem.
Saepe quis exiguas ad celsa vocatur ob arteis ,
Saepe quis eximia praeditus arte, iacet.
Scilicet ambiguae Fortuna libidinis aequos
Fingit inaequales disparilesque pares.
SEMPER honore loci qui doctas aestimat artes;
Nil sapit, et nullo dignus honore loci est.
Qui te quique tuas, TRAUTNERE, sat inspicit arteis ,
Iure Magisterium suspicit ille tuum.

HUNGARE non unas TURI doctissime linguas,
Mirtetum Nicri iamne profectus abis?
Inde alto terras alioque a Sole calenteis ?
O fati ac voti spes generosa tui!
Es tu Curgulio: latita domi porta chelone:
Vita peregrinas sobria potat aquas.
Barbariam vocet Hungariam Mida barbarus auctor:
Barbaria ut non sit, tu facis Hungariam.

INSIGNE, WASI, Musicae rei decus,
Dic, Aemulus sopho-Stagirae Scaliger
Quur PROCREATIONEM in hac Reciprocam
Natura eat negatum. Eant omnes: tamen
Tu Gratiarum filius planissime es,
Idemque eas dem Gratias gignis pater.
Vincisne Naturam indolis praestantia?
Vincis profecto, et omne conturbas sophos.

NON quivis unus; iacet hac CHRISTIANUS in urna,
Nobile Winshemio qui patre Nomen habet.
Iamque minabatur generosa ex indole patrem,
Quem Rex consilio principe Danus amat.
Iamque viris magnis virtutibus aemulus ibat,
Quos penes est Frisiae publica summa rei.
Heu, quod prima dies rapit optima quaeque profecto
Hic poterat prima laude probare virum.
Sex praeter-propter vivendo lustra peregit,
Vivere qui totidem saecula dignus erat.
Unam destituit Catharina e Franzide gnatam .
Hae sunt cum dulci coniuge relliquiae.
ET Genitor, Genitorque adeo Genitoris, uterque
Tu lacrimas filI tuque nepotis habes.
Quem vos in generis monumenta tulistis: et in quo
Spes tua qui Pateres, et tua sidit Avi:
Egregiae florens indolis effigies.
Hic improvisi pendente crepidine lapsus
Occidit in medio floris honore sui.
Triste malum. Sed an esse malum quod triste putandum est,
Devovit Christo qui sua seque Deo?
Cvivilis seges ista sui numerata capilli est,
Non (WERNERIADAE) cura sit ille DEO?

INTEREA, Scythico dum Turcus acinace miles
Fulminat, et patriam sanguine foedat humum:
Naturae tu sacra moves, rerumque latentes
Scrutari causas, UDVARHELINE, paras.
Dux MARTINIADES: quo vix animosior alter
Musica Philosopho proelia emiscet agro.
Hector Aristoteli iuratus ad Albida nostrum.
Huic focus atque ara est SANUS Aristoteles.
Perge sub his Aquilis stipendia plura mereri.
Aut hoc aut nullo cum duce ductor eris.

VIRTUS NOBILITAT, facta est prope naenia vulgo.
Nobilitat virtus, os hodie omne crepat.
VIRTUS NOBILITAT, cubitalibus usque lituris
Praescriptum in Clypeorum ambitione legas.
Nemo non dicit, non scribit: nemoque contra
Non facit: aut visi sunt mihi non facere?

DUM se frondoso passim induit arbor amictu,
Praegnantique novas fronde minatur opes:
Tu quoque Saxoniae penetras Viridaria terrae,
Arbor ubi Clario plurima surgit agro.
Heic , ubi Leucorisin per odora vireta salubreis
Albis ab undeno fonte propinat aquas.
Cresce ZEROTINAE stirpis generosa propago:
Grandius hoc poteris augmen habere loco.
Crescentem Linsnerus aqua consperget, ab unda
Quae fluit irrigui virgine Castalii.
Linsnerus, quem fida dedit tibi cura magistrum,
Quem polit ad speculum culta Minerva suum.
Sic GUILIELME tuae FRIDERICE sub arboris umbra
Securum exponet Musica turba latus:
Hincque suos res priva, suos res publica fructus
Colliget; ante omneis Patria terra suos,
PATRUUS exemplo praefert tibi lampada magno
CAROLUS. Hunc omni te decet arte sequi.

Suadelae et Veneris litera facta manu,
ZIMMERMANE, tuae: Subitas, age pegase, pennas
Vector ad optatum suffice praepes iter:
Sic dixi. Et tuae sic Erato veneranda merebat,
Atque illibatae candor amicitiae.
Quei tamen hoc illic me sistam tempore? si vel
Pegaseo properem currere remigio.
Ecce hodie invitor, (tam sero littera capta est)
FLORIDA cras thalamo se iugat ANNA tuae.
Me quamvis absente, pares estote iugati:
Iunctas et in grato FLORE PERANNET amor.