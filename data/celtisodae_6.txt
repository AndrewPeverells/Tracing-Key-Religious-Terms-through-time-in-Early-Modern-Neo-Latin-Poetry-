Orbe centeno modo solis axis
Currit, aetatem renovare pergens
Saeculi nostri, pueri et puellae
Dicite carmen.
Terra quae cincta es liquidum per aequor,
Aer, ac undis inimicus ignis,
Pace concordes alimenta nobis
Largiter aedas.
Luna fecundans uteros pudicos,
Nutrias fetus, sobolem et venustam,
Auge et humorem, vegetesque cuncta
Semina rerum.
Quique contectus vafer es galero,
Aliger linguas doceas et artes,
Et lyram nostras fidibus canoris
Infer ad oras.
Quaeque nos blando stimulas calore,
Mater aeterni et genitrix amoris,
Copula laetis maribus maritas
Prole perenni.
Tuque qui vultu es rutilus corusco, et
Lucis et noctis sator atque rector,
Phoebe Germanas radios benignos
Sparge per oras.
Marsque qui longa galeatus hasta es,
Et comis fulvis volitas per orbem,
Ense Germanas tueare terras,
Fasque piumque.
Iuppiter totus duce quo stat orbis,
Maximum serves rogo Emillianum,
Ut suas terras regat, ut tuo tu
Numine caelum.
Tuque qui curvam geris orbe falcem,
Conde morbosas petimus sagittas,
Rusticas artes doceas, bovesque
Sub iuga mittas.
Hinc gregis princeps Aries per arva
Humidos veris referens tepores,
Prospera fetus ovium, et bidentum
Corpora cures.
Quique nos largis dapibus repascis,
Findis et latos oculose campos
Taure, lascivum butyrum datoque
Lactea dona.
Vosque qui vinctis manibus nitetis
Castor et Pollux, equus arte quorum
Frena suscepit, date vestro equinam
Sidere prolem.
Corticem rubrum tua Charcinus qui
Terga deformas tropicas habenas
Cynthii vertens, niteas precamur
Lumine fausto.
Tuque qui fulvis aperis calentes
Rictibus fauces cane cum gemello,
Parce Germanas petimus calore ex-
Urere terras,
Quaeque splendens spicifera corona
Virgo, maturas comitata messes
Frugibus multis spatiosa nobis
Horrea dites.
Libra quae noctes pariles diesque
Lance inaequali facis, et repensas,
Profer Autumni caput, et Lyaei
Pocula funde.
Tuque cum cauda truculentus unca
Mordicus spargens tetricum venenum,
Pestiles morbos procul Alemannis
Exige terris.
Semivir diras iaculans sagittas,
Quique atrox curvo minitaris arcu,
Tela de nostris precor aufer oris,
Et fera bella.
Quique stas barba rigidus nivosa, et
Vertis hibernos glaciosus hortus,
Fulgidum Phoebum refer Alemannas
Prosper ad oras.
Tuque qui flexa rutilas in urna,
Da salutares petimus liquores,
Irrigans agros, et amoena scissis
Flumina ripis.
Vosque qui squamis pariter nitetis
Ultima obliqui vaga signa caeli,
Poscimus vestro date copiosos
Sidere pisces.
Vosque qui iuxta radiosa turba
Circulum obliquum per utrumque caelum
Curritis, vestris radiis amica in-
Fundite fata.
Tuque quo constant vagabunda caeli
Sidera, et quicquid spatiosus orbis
Continet, nostris precibus benignas
Des precor aures.
Nos tuum nomen fugit, et potestas,
Quisquis es, curas habeas benignas
Rebus Almanis, tibi multa fumant
Templa per urbes.
Haec ego in Hercinia cantavi carmina silva,
Alpica quae Styrius tectaque Carnus habet.