Tempus erat thalamo dictum, procerumque catervae:
Cum iam curva Nepae Sol Autumnalis haberet
Bracchia: et Haemonios paulatim attolleret arcus
Phyllirides : festaque ageretur in urbe November.
Tunc primum patriis exciti moenibus adsunt
Nobilium proceres: magnisque penatibus orti,
Eximii Comites: genus et praelustre, Barones:
Et Wirtembergis qui dicunt iura colonis:
Quique clientelis Teccaeo in limite gaudent:
Aut hostem exspectant, studiis gens dedita belli:
Excubiasque obeunt: patriamque tuentur in armis.
Quos inter primus generosi Hoeloius oris
Vertitur Albertus , cinctus ter quinque caballis.
Cui consanguinei Fridericus nominis heres
It comes hic ultro veniens: venit ille vocatus
Ambo animis alacres, ambo praestantibus ausis:
Iustitiaque pares, et religionis amantes.
Hos iuxta sonipes Oetinga animosus ab urbe
Gotfridum comitem vehit: immanique volatu
Implet agros, longoque attollit pulvere campum.
Triginta comitantur equi: praeit aurea virtus,
Et decor et niveis fulgens prudentia pennis:
Quique sibi illius delegit pectore sedem,
Candor, et ingenuo pietas redimita nitore.
Hinc insurgit equo, verae pietatis asylum,
Iustitiae columen, legum anchora sacra, Georgus :
Erpaccha de stirpe Comes, totidemqua caballis
Cinctus: et Holsthenius , Schauwenburgaea propago,
Ernestus , procul Hercyniae qui praesidet altae:
Hornbergamque alias moderatur legibus urbem:
At nunc lixarum regimen, regimenque focorum
Accipit: et festis praescribit iura popinis.
Tum gemini veniunt Lympurga a stirpe Barones,
Henricusque sagax animo et Fridericus : uterque
Et pietatis amans: et vitae cultor honestae.
Hic etiam Hispanas doctus, vocesque Latinas :
Nec Thusci ignarus, quantum usus postulat, oris.
Viginti aeripedes per florea rura sequuntur.
Tu quoque Teccaeas , Walpurgae Carole gentis,
Praelustris Dapifer, taedas visure benigno
Pectore laetus ades: nec tu Maerspurge dynasta,
Clare Henrice dees: qui Schorndorffensia servas
Moenia: et indigenas tutaris ubique penates:
Aequandus Curio dictatorique Camillo .
Quin et Mecmyliae custos Landschadius Urbis
Christophorus venit: Veningae et stirpis Erasmus :
Qui Neopirgaeae custodia moenia sedis:
Consilio clari, et Themidis defensor uterque.
Exornata gerens civili tempora quercu:
Ingenuasque ambo docti cum laudibus artes:
Ipse etiam venturus erat, qui clara Tubingae
Moenia custodit: legesque et iura gubernat
Iudicii, Hefingo Ioannes nomine clarus.
Sed labor, et morbo languenti effeta senectus
Non sinit: et tristi sub tecto detinet aegrum.
Laufa tamen misit praestantem viribus acris
Ingenii, fortisque infracto robore dextrae
Frauenbergiaco Ludovicum sanguine cretum:
Qui prudens animi Teccaeae saepius aulae
Consilio fert promptus opem: patriamque tuetur
Eloquii virtute sui. nec nobilis ortu,
Nobilis ingenio, et sapienti pectore felix,
Desit Iohamus: quem Mompeligardica tellus
Custodem fovet: et thalami ad sacra foedera misit.
Praeterea, reliquas qui Wirtembergidos urbes
Asservant, orti de nobilitate vetusta,
Conveniunt omnes sponsi intra limina Divi.
Huc Blaui accelerat fontis Zylenhartus ab amne:
Cui genus, et virtus, et pravi ignota cupido,
Culta fides, studiumque lares servare paternos.
It Sigismundus Kircheimae a moenibus urbis
Renchingus comes huic: vir consultissimus aequi:
Quem probitas, quem iuris amor quem candor honestat.
Tunc etiam Rosei linquit sua moenia campi ,
Consiliis atque arte potens, linguaque Latina
Cultus Ioannes , et legum Carpio praeses:
Tecciacum servans puteal: qua culta Tubingae
Neccarus arva rigat, murosque allabitur urbis.
Hunc iuxta Herterus flectit Fridericus habenas,
Sanguinis Herdnecii , Sulzaea ex urbe profectus:
Fontis ubi salsi promanant civibus undae:
Et liquida fornace salem novus excoquit ignis.
Ipse urbis custos, animo sincerus aperto,
Antiquae fidei, et studii laudator honesti:
Et leges et iura fori dare civibus aequa
Suetus: et ingenuas doctus non segniter artes.
Haud procul Osthemius Gedeon , per gramina celso
Tendit equo, praeses vicina in sede Nagolti :
Iuris amans patrii, linguae gnarusque Latinae :
Quique viros doctos non aversatur: ut olum
Commodus Ausoniae praeses incommodus orae.
Ah pudeat multos, veterum quos ornat avorum
Nobilitas, solo contentos gentis honore,
Non ullos didicisse libros: solamque tenere,
Quam cum materno suxerunt lacte loquelam.
Non sic Osthemius , non sic Herterus , et acri.
Carpio iudicio pollens: tria fulcra senatus
Neccarici , natas docti discernere lites.
Nec minus Heidhemiam Daniel Anuuilius arcem
Deserit: eximio praesignis honore, fideque
Sincera ornatus, patriisque exercitus armis.
Avolat Vrachia tum Braitenbachius urbe:
Vir pius, et sapiens, et claro nobilis ortu.
At Göppinga , acidis ubi fons uberrimus undis
Languentes hominum pellit de corpore febres:
Christophorus , prisca Degofeldi gente celebris,
Proximus adventat: pulsa cui nube serenus
Perpetuo vultus: nullo mens turgida fastu.
Hinc Massenbachum mittit Winsperga , suumque
Rypurgum Leoberga vetus: notumque Vahinga
Fertilis Helmstettum : te Bettendorfe benignum
Mittit Marbacchum : te Lamersheime decorum
Brackheimium . quin et Tutlingo insignis ab Istro
Altendorfus adest: Cerealique urbe Balingae
Senftius accelerat: dives ubi copia largo
Promanat cornu, fecundae ex ubere glaebae.
Nec non et Michael Wildpergae a montibus altis,
Opportunus adest, Dachenhuso stemmate clarus,
Egregiis animi ornati virtutibus omnes,
Et vitae gravitate viri, seu iura tueri
Patria lege sacra: sive armis postulet usus.
Quattuor aeripedes huc unumquemque sequuntur.
Ordine succedunt qui principis aera merentur:
Armati bello iuvenes, Martique parati.
Hos etiam nostro referemus carmine, magnos
Et genere, et virtute viros: qui fortibus ausis,
Ingentes animos priscis natalibus aequant.
At mihi vos iterum veniam concedite Musae
Italides : dura haec Germanae nomina gentis
Si minus in molles possum deducere versus.
Ornari res ista negat, contenta referri.
Sed neque vos iusta mihi succensebitis ira:
Nomina si quorum venient hoc nuda libello.
Nam mihi vestrarum non sunt praeconia laudum
Cognita, Musarum nemora inter tuta latenti:
Iamque adeo ante alios proceres, maturior aevi,
Et longo rerum iampridem exercitus usu,
Eloquio clarus, virtutumque utilis auctor,
Bernhardus gemino adventat praeeunte caballo,
Arce Libosthenia , Teccaea in rura praefectus.
Quem consanguineus sequitur, cognominis ipsi,
Quattuor aeripedum turma comitatus equorum.
Ingreditur totidem Melchior Ludovicus anhelis
Cinctus equis: gentis Neohusae sanguine clarus.
Nec Conradus abest, toto celebratus in orbe,
Velbergus : cui mille agri, pecudumque vagarum
Mille greges: et culta soli sunt pascua mille:
Et sua disparibus cantans arguta cicutis
Fistula, concentus edit sex vocibus aptos:
Dextera larga viro, qua multos ditat egenos,
Fortunaeque inopes, clarisque penatibus ortos:
Militiamque docens castrensibus instruit armis.
Et dotem multis numerat, taedaque iugali
Copulat: et thalamum largo saepe instruit aere.
Tres hunc agnati patriis comitantur ab agris,
Vigintique una aeripedes et quinque sequuntur:
Insignes cristis levibus, phalerisque decori.
Hinc duo Carpigenae fortes, dextraque potenti
Sternofelsus adest: et Stheinius : et bonus armis
Frauenbergiacis , animoque sagace Georgus :
Ernestusque domo quondam generatus eadem.
Insequitur grandisque aevo tardusque senecta
Renchingus , sed mente valens, et pectore forti.
Post duo Venningi , atque una Vovidesca Sebastus :
Et Caltenthalius Nipopurgiadesque severus:
Wildnauiusque acris: Weilerque , et fortis Adamus ,
Helmstetti generis: Degernauiusque Iacobus ,
Adveniunt tecti pretioso murice, et auro
Omnes ornati, rubrisque in vertice cristis.
Agglomerant latera, antiquis natalibus orti,
Fribergus , cristaque trahens praesigne paterna
Nomen Sturmfeder , nec non Dinstettius heros:
Pannoniis quondam miles exercitus armis.
Nec dextra tantum solis viribus acer:
Sed prudens. valida saepe est prudentia dextra
Maior, et in dubio antevalet mens provida casu.
Hinc Winterstettae pincerna ab origine gentis,
Huzlebiusque ingens animo, stirpisque paternae
Eximium decus: huc Neohusa gente creatus,
Cumque Megenzeris proles Ulmaea duobus,
Wolffgangusque trahens ipso de stemmate nomen:
Huc Schoener venit: proavis et stirpe vetusta
Inclitus: imberbi iuvenis maturior aevo:
Cui iam signa dabat nascens in saecula virtus.
Fertur equo Erlachius , quem iuxta Senfftius alter
Advolat Heinricus , iuvenilibus integer annis:
Et ramus Martis , nec prisco indignus avorum
Nomine: quod multis pridem virtutibus auxit.
Praeterea huc omnes sponsi venere clientes
Principis: antiquo quos dicunt ore Vasallos,
Omnes velati pretiosae murice vestis:
Omnes auratis redimiti colla catenis.
Huc Berlichingi celeres, seniorque Georgus
Et minor Ernestus : stirpisque Iacobus Ehingae :
Dives opum, dives fundi Cerealis et auri,
Non Aerolsemius , non Aerembergius illis
Defuit: insignis galea, clipeoque coruscus.
Segnior haud illo, per campum fertur apertum
Pancratius : gentis clarus Fribergidos ortu.
Cui Ferdinandus consanguinitate propinquus
It comes: et validas in gyrum torquet habenas.
Tres huc Giltlingi veniunt, Paulusque , Petrusque :
Et studiis animum formatus et arte Iacobus .
Hos super invecti, Stuccardae ad moenia tendunt
Octo Gemmingi , Fridericus et ambo Renardi ,
Et cum Pleucardo sapiens Eberhardus , et aevo
Grandior, ac gemina comitatus prole suorum:
Flos Theodoricus : Gemmingae gloria gentis.
Non Greckus , non Guotus abest: vir pectore fido,
Ex re nomen habens, studiorum favor et auctor:
Qui nunc consilio Teccaeam provehit aulam:
Aetherias postquam Renchingus cessit ad oras.
Ibat et Hornsthenius , nec non Hortheimius ibat:
Cumque Holdermanno , Casparque , alacrisque Philippus
Calthalii , stimulantque citis calcaribus armos:
Perque vias et strata ruunt: oriturque frementum
Aeripedum sonus, et laetae concordia vocis.
Hinc alii subeunt: culti Lanschadius oris
Ianus Udalricus : tum Lammersheimia proles:
Et Libosthenia celebris de gente Philippus :
Et quinque aeripedum Scherius comitatus equorum
Turma: dives agri, pecorisque, animique benigni:
Ingenuas olim quem docte immersit in artes.
Pone impellit equum ferrata calce Philippus ,
Neipergi generis: studiis percultus honestis:
Ora quidem prima signans intonsa iuventa:
Et pueri incedens habitu: sed pectore firmo
Exaequat senium, dextraque supervenit annos.
Hinc duo Neunecii veniunt, acerque Rhenardus
Heinricusque potens opibus, dextraque benigna:
Quos comitati, animis adsunt ingentibus aequi,
Tres Neuhusiaci , Rechbergi sanguinis octo.
Tres Neuhusiaci , quorum cognominis unus
Wilhelmo : patrios qui auxit virtute penates.
Et leges, et iura fori civilia doctus.
Non illum puduit didicisse fideliter artes
Ingenuas, linguaeque decus quaesisse Latinae :
Et geminare domum titulo Doctoris avitam.
Octo Rechbergi , quorum praestantior Hugo ,
Albertusque potens animis, divesque Philippus ,
Ioannes auratus eques, fortisque Gebhardus ,
Et praestans animi Caspar , plausuque benigno
Erckingerus ovans: octo quos undique cingunt
Trigintaque acres, per florea rura caballi.
Nec minus Awensi Iosephus nomine gaudens,
Ernestusque olim lare progeneratus eodem:
Reischachiique duo, Nipopurgiadesque Sebastus ,
Nothaftusque ruit praepes. nec segnior illo
Occupat arva fremens Schillinga e gente Georgus ,
Et Wittershusi generis, Schonerque senili
Aevo maturus: Stadioque gravissimus ore.
Tum duo, Sultzburgis Spaetaei patribus orti:
Et qui de duplici nomen sibi fecerat unda:
Itingaque unus de nobilitate celebris:
Insurgunt campis: sequitur quos nimbus equorum.
Nec Sterenfelsa generosus stirpe Georgus :
Nec Sturmfedera Fridericus origine clarus,
Abfuit. Ille tribus phaleris cristaque superbis:
Quattuor hic stipatus equis. tunc advolat alter
Weiler : equo fidens et versicoloribus armis:
Wernaviusque alter: et Westropolita , decora
Praesignis facie: variisque illustris in armis.
Te quoque dant montes Wirstaeo nomine dicti
Erneste , et deni cingunt te pone caballi:
Dives agri, et pecoris nivei vir dives, et auri,
Quin et Iacobus Waldneri nobilis ortu:
Et Westernachius solidae virtutis Itellus ,
Et Sigismundus Welwardi stemmatis auctor,
Et Zobel , et Geyrus , nec lento corpore Koelus ,
Advenere viri, Gysso comitante per urbis
Moenia, nobilitas quem Gyssembergia clarat.
Omnes hi proceres exciti ad limina magni
Sponsi convenere, cohors animosa: suique
Principis ingenti complerunt atria coetu.
Hos super insignes cristis animisque parati
Ultro adsunt: thalamumque Ducis, taedasque frequentant:
Thummorum Albertus prisca de gente: citoque
Insignis Remrottus equo: et Bapenheimia virtus:
Mensingique duo. Sequitur pulcherrimus armis,
Nomen avi referens Sickingo stemmate clarus:
Hofardusque una, Berlichingique potentes
Ingenio, dextraque viri. Nipoburgius inde
Succedit tectis, atque una Awensis Erhardus :
Anwiliusque hoc de lare tertius, et Neaburgus
Alter, et a Turri , qui ducit nomen Ianus .
Insequitur Senfftus Melior , Renchingaque fama
Sigmundus , clari priscis natalibus ambo.
Nec non et Stetta Wolffgangus origine fulgens:
Scillingusque una, sumptis vir strenuus armis,
Nec mora, partiri secum iam quisque laborem
Incipit: et iustam officii sibi sumere partem:
Excipere occursu venientes rite catervas:
Aut notas aperire vias: aut ducere in aulam:
Aut festas inferre dapes: aut ponere vina.
Quin etiam patriae deducti ex urbibus orae
Bis centum venere viri, fulgentibus armis:
Loricaque pares habili: paribusque decenter
Vestibus ornati: galeisque atque aere corusci:
Et cristis omnes flavisque rubrisque decori.
Cura quibus portas, et moenia lata tenere:
Nocturnasque agere excubias, et ferre bipennes:
Alternaque urbis vicos statione tueri.
Iamque dies aderat, toties optata paternis
Civibus: ut sacrae firmentur foedera taedae:
Et genitor natam Badana Carolus ora
Duceret: ac reliqui proceres ad iura venirent
Coniugii, unanimis capturi gaudia votis.
Primus ibi Ascaniis venit Ioachimus ab oris
Ernestus : patrii magnus dominator Anhalti :
Iustitia dubium validisne potentior armis:
Flectere doctus equum, et cursu praevertere ventos:
Et gressus lunare citos, atque arma movere.
Alea seu Martis , seu ludus agatur equestris.
Dexterea non illi bello fortissima: non spes
Umquam firma deest: mens nullis cedere duris
Sueta, sed haec contra nitens: ut vertice Idumae
Impositam contra molem cum palma resurgit.
Bis centum comitantur equi: formosaque coniunx
Eleonora : ducis praelustri sanguine nata
Christophori : huc una roseis invecta quadrigis
Femina par illis, quas aurea protulit aetas,
Sine pudicitiam spectes, mentisque decorae
Temperiem, et mores omni sine labe probatos:
Sive oris speciem, dignumque hoc principe vultum.
Assidet huic soror Aemilie , celsissima virgo:
Mira decore animi: niveo cui vertice flava
Stat coma: virgineusque nives ac lilia candor,
Et Parium flavis excedit crinibus aurum.
Una adsunt geminae forma praestante sorores,
Hinc Sophia Catharina , illinc Maria Anna : priori
Ernesto natae de coniuge: moribus ambae
Insignes: ambae ore pares, et flore iuventae:
Ceu geminae Paestana rosae per prata virentes.
Haec modo crescenti, plenae par altera Lunae:
Et iam Lignitio coniunx desponsa marito.
Qui socerum huc una comitatur, et agmine iuncto,
Ter denos adducit equos, Sophiamque tuetur,
Iam sibi desponsam: egregiis virtutibus ipse,
Et dextra pollens, et forti pectore magnus:
Tum pietatis amans, et religionis avitae
Sincerus cultor. non illum ignara futuri
Sed mens cauta duci, et iuvenes quae praeterit annos.
Iungit equos Pogio Wolffgangus stemmate clarus:
Consiliisque valens, et doctae fulmine linguae:
Nec rudis armorum, cum bella incendit Enyo .
Una it Mauritius , Rideri nomine felix:
Militae addictus, patriis dux fidus in armis,
Sive manu, seu quis lingua est expertus et ore,
Huic Dubeneccorum Fridericus gente creatus
It comes: et Cnochia veteri de stirpe Georgus :
Ascaniae insignes aulae fidique magistri.
Emicat Arnoldus , Stammerae gloria gentis:
Ascanii pars prima fori, Wulfaeaque fama,
Et Cervestani praeclarus imagine patris
Conradus : qui tecta regit Lindoica custos,
Cernitur hic etiam Winclaeo sanguine cretus:
Miltitiusque heros, Heyso comitatus Iusto ,
Binauioque suo: nec non et Belzica tela
Adsunt: ut festos celebrent super aequore ludos:
Oraque Saxonicis contendant flectere frenis
Aeripedum: et totum contollant pulvere campum.
Pone subis sublimis equo Dacherodi Georgi ,
Ascaniae pincerna domus: tuque inclite Iane ,
Lenianum generose satu: tuque impiger armis
Mohle : latus volucrum stimulare peritus equorum.
At reliqui medio coniungunt agmina cursu
Duri Martigenae: Crosigaeae stirpis Adolphus :
Schlegeliique ambo: Ludovicus , et acer Ianus :
Quique sibi nomen de caule et cannabe fecit:
Rabiliusque alacris: tuque Alvenslebia virtus,
Et qui Burstallae gaudes cognomine gentis:
Delecti bello iuvenes, Mavortia corda.
Haud procul Ascanios proceres Cysebronnius inter
Conspicitur, volucrum domitor praesignis equorum.
Et Brugdorfaei Sigmundus nominis haeres:
Riderusque animi praelustri robore fortis.
Praeterea rerum felice peritus ab usu,
Truckenrodus adest: sapiens orator Anhalti :
Iustitiaeque tenax, et legum tutor et aequi.
Nec non et Themidis quondam nutritus in antro
Traubotus : sanctique Ioannes Gösius oris.
Obvius his magna comitum stipante caterva
Occurrit longe Peligardi gloria montis:
Wirtembergiaca Fridericus origine princeps:
Agnoscitque suos: laetusque ad moenia ducit.
Proximus insequitur de Noridos orbe Georgus ,
Brandenburgiacae Fridericus Marchio terrae.
Magnanimus princeps: vitio sublimior omni
Cana fides, hilarisque suo cum pondere virtus.
Isque sibi iuncti materna a stirpe nepotis,
Luduvici hac curam bene fidus avunculus ora,
Sic duce Christophoro , quondam testante, gerebat:
Defendens patriis impubes artibus annos.
Pone subit genitrix, Henrico Saxone nata,
Aemilia : et prudens animi, capitisque pudici,
Et pietatis amans, et religionis avitae.
Quam noti ter deni equites, octoque sequuntur
It simul Heidecius , Burgmilchlingusque , Dynastae
Praesignes animis: quos candor et aemula virtus,
Et Martis labor a primis exercuit annis,
His comes accedit iuris tutela forique,
Et legum custos, Eyborum semen, Erasmus :
Vir pius et prudens: non his, quos aurea quondam
Saecla tulere viros, et vita et moribus impar.
Agmen agit, priscae lux Falconania gentis
Ernestus : patriis vir non instrenuus armis:
Iustitiaeque colens, et propugnator honesti,
Ordine tum sequitur volucrum vis omnis equorum:
Schaumburgusque acer Wallenrochusque , Gichesque .
Curschriique ambo, Tanhusaeusque Vilelmus ,
Praelustres virtute viri, morumque tenore,
Sinceraque fide: qui rebus rite gerendis
Iampridem patrios exornavere penates.
Huc etiam Conradus adit, Rechobergius ortu:
Quem pietas, quem cana fides, quem dextera laudat:
Et labor et virtus tractandis commoda rebus,
Et sincerus amor, sanctique potentia iusti
Ecquis enim (liceat mihi non ignota referre.)
Aut verae pietatis opus plus promovet illo?
Aut sacras animo studiosius indidit artes?
Aut sibi commissas melius defendere partes
Et potis et promptus: quoties rerum exigit usus?
Sed neque Quastus abest Fabianus : nec Rodererus :
Nec Vicetum morum celeberrima fama Philippus :
Nec Cuchedorfaeus : nec tu Schrotergia proles:
Omnes alipedum moderari colla periti:
Omnes aerios docti convertere gyros.
Affuit hic etiam virtus Bullaea Quirinus :
Hic Seckendorffi , de stemmate quattuor uno,
Magnanimi iuvenes: neque nostrae laudis egeni:
Quos sua commendat probitas, et conscia virtus.
Hic Otho Brandogenes sublimi in Arione fertur,
Et Recbergus equi flectendis aptus habenis,
His alii subeunt: Lendersheimaea propago:
Roschitiusque animi plenus: dextraque potentes
Cedles , Calthalius , Bucholtius , et Schembergus .
Haubitio comes it Wildaeus , et inclitus armis
Hanfmusus , veterumque decor non parvus avorum:
Atque alii plures: quorum me nomina fallunt,
Insurgunt in equis, rhedisque vehuntur eburnis.
Sed neque tu deeras, quem nobis foedere iungit
Musarum communis amor, sociique labores,
Docte Artomedes : cui cura iniuncta sacrorum:
Et cui dat facilem DEUS in pia carmina venam.
Obvius his densa iuvenum comitante phalange
Procedit, campoque subit Ludovicus aperto:
Et procul, o salve praesignis avuncule salve:
Incipit: ac nostris succede penatibus hospes
Cum genitrice pia: vos et fortissima bello
Pectora salvete, et rebus spectata iuventus.
Sic ait: et prono incurvans se corpore primum,
Accepitque manu: dextramque amplexus inhaesit.
Progressi subeunt urbi, campumque relinquunt.
Tum gemini fratres, Cattorum a moenibus adsunt
Luduvicus princeps, animique Georgius alti:
Ambo fide illustres, ambo praestantibus actis
Et pietate pares: et uterque suo integer aevo.
Horum amor est patriis pacem dare civibus almam,
Foederibusque fidem pactis, orbique quietem:
Vecordes inhibere homines: avertere bella.
Heroes salvete, DEUM genus, inclita proles:
Vos ego saepe meis deinceps memorabo Camenis ,
Et meritis aliquo praestabo carmine grates.
It iuxta comes his, quo vix praestantior alter,
Sive fori leges tractare, aut arma ciere:
Seu variare sonos, aut cursus flectere equorum,
Lippaea de stirpe Simon : qua Bructerus olim
Accoluit ripas Lupiae : Harminiusque Cherusco
Milite Romanas acies, Varumque superbum
Contudit: et fuso complevit sanguine campos.
Landgravii hic venit Gulielmi nomine missus
Landgravii, reliquis qui tantum excellit in arte
Siderea ducibus, quantum Sol omnibus astris
Praecedit fulgore suo. Nec enim prior ullus,
Quos DEUS evexit magna ad fastigia rerum,
Indulsit tantum studiis, linguaeque Latinae ,
Et miris rebus. Stat vivo machina motu,
Landgravii fabricata manu: quae conciet astra,
Ponderibus librata suis, super aethere vasto.
Sidera quae septem retro convertit in ortus,
Obluctata polo: et variat nova cornua Lunae
Et lucis noctisque vices, annique meatus
Limite describit certo: mirabile dictu.
Sed neque Cattorum custodia fida suorum
Nec pietas animosa deest, nec caelica virtus.
Idem auri sapiens contemptor: et optimus idem
Condere divitias, et rebus parcere partis.
O utinam nostras coram decorare choreas,
Illi concessum fato meliore fuisset:
Saepius ut nostro celebrarem nomina versu,
Materiam thalami festo praebente: sed olim
Forsan erit tempus Gulielmi condere laudes:
Cum mihi maiores crescent ad carmina vires.
Proxima subsequitur Ludovici regia coniunx:
Fronte albens, oculisque nigrans Hedwigis : et ipsa
Ludvici germana Ducis, fata sanguine Divi
Christophori : Princeps animo formosa pudico,
Et priscae fidei, et solidae pietatis amante:
Heroique oris: quali Debora fuisse
Dicitur, et Iaheles , et magnae Iuditha famae.
Vidimus hanc una geminas adducere neptes:
Landgravio natas genitore, sorore Sabina ,
Hedwigin , Mariamque Annam , vultusque modesto,
Oreque formosas: sed adhuc aetate minores.
Quin etiam veteri Franciscus nomine clarus
Waldeciae gentis, venit bis quinque caballis:
Tam generis splendore nitens, quam pectore forti:
Magnificusque Comes, tractandisque impiger armis.
Primam aciem Burcardus agit Cramaeus , equorum
Supremus domitor: reliquumque supervolat agmen,
Linsingo comitante suo. praesignis uterque
Iustitiae custos: quos numquam mobile vulgus,
Nec lites, nec dona iuvant: sed pectore magno
Spemque metumque domant: et celsa mentis ab arce
Despiciunt hominum fraudes, et ludicra rident.
Insequitur studiis animum formatus, et arte
Rideselingenua , vir servantissimus aequi,
Et leges doctus, iurisque peritus, et alter
Maecenas patriis studiorum fidus in oris,
Una Holtzhusaeus gemino cum fratre Rudolphus ,
Et qui de lato ducunt sibi nomina rivo:
Hic aulae custos, equitum bonus ille Magister.
Laugrokiusque fori columen, legumque peritus.
Hinc satus Arnoldus de nobilitate Rehena ,
Helvigiusque , duces equitum: per strata viarum
Pulverulenta, putrem quatiunt solido pede terram.
Quos Holzendorfo de stemmate Balthasar ortus,
Et Gaudeccerus , custodia fida cubilis,
Et Scheurschlossiades , senior Berlipsque sequuntur:
Et Wittershusus : Casparque agnomine magnus,
Pincerna Hassiadum , Sueinsbergo sanguine clarus.
Huc Claver adventat, Sclernusque , Rotusque Georgus ,
Et Fyrstotheniae qui fulget nomine gentis,
Praeclarus Diodas : et Boynburgensis Itellus ,
Nec minus accelerant, atque armos calcibus urgent,
Weissaeo gaudens cognomine fortis Adamus ,
Baumbachiusque gravi vir dextra, et alacribus ausis.
Post hos Swalbachius patrii non degener oris:
Et Doringus Alexander : et Vestphala virtus:
Sterndorfusque una Henricus , cognominis illi.
Per campi loca plana ruunt, et secta viarum
Compita: dat rapidi pedis ungula ferrea flammam,
Non secus, ac si quis latitantem cautibus ignem
Excudat ferro, dein fomite pascat amico.
Tum Winholdus adest, et cui Rebenoia nomen
Stirps dedit: et Melior Vacuo generosus ab Amne ,
Vinthususque potens animi, Lerzesque Platesque ,
Et Stibar , et dextra bonus Ellerfeldius acri:
Truxosiusque , et Crombergus , Beferaeaque proles:
Torquibus auratis nitidi, cristisque sequuntur.
Praeterea sociis coniungitur Hundius armis,
Lucanusque fori praeses, atque anchora Iuris,
Ingenuaque animum cultissimus arte benignum:
Cuius inest ori Pitho : qualem vetus olim
Fama Periclaeis ait insedisse labellis.
Tu quoque consiliis aderas vir maxime dandis,
Wingartnere , tuis nimium dilecte poetis
Et nimium celeri humanis e rebus adempte
Funere: Nestorio fueras dignissimus aevo.
Ipsum quin etiam Cattum comitata Georgum ,
Ibat ovans, animosa phalanx: Rathusus et Haccus ,
Et qui se patrio Monachum cognomine agebat:
Traxdorfusque ingens animi praestantibus orsis.
Adduntur comites culti Walbrunnius oris,
Et Franckosthenius simul, Hofmannusque periti
Armorum, generisque sui decora ampla paterni.
Nec deerat Cattis clarissimus arte medendi
Struppius , et nostri non ultima gloria saecli,
Cui Cruquius socio comes affulgebat honore,
Secretorum Hassi pars officiosa Georgi :
Artibus ingenuis et docto praeditus ore.
Omnes hi patriis acciti ad foedera terris,
Magnanimi proceres, Hassum capita alta secuti:
Bis centum subvecta cohors animosa caballis.
Excipit has etiam gressu occurrente catervas,
Mompeligardaei princeps Fridericus agelli.
Vix subeunt portis omnes, vultuque propinquant:
Ecce Henaeberga de stirpe Georgius ortus,
Princeps Ernestus , Sleusingae a moenibus hospes,
Improvisus adest: aevi maturus euntis.
Aurea civili redimitus tempora quercu:
Et pietate sacra praelustris, et utilis auctor
Antiquae fidei: laeto quem gloria vultu,
Et decor et niveis pax aurea protegit alis:
Temperiesque ornat vitae tranquilla, fidesque
Integra: nec longa virtus effeta senecta.
Insequitur rutilo coniunx pulcherrima curru,
Feminei coetus splendor praesignis, ELISA ,
Ludvici germana Ducis, Teccaeia princeps,
Os animumque suum formosa, genisque comisque
Conspicua, et roseo Deo commendabilis ore.
Tum reliquum exornat praestanti animoque manuque
Agmen Waldecius , comes alto a sanguine Divum,
Ingenio felix alacri, fortissimus unus
Qui fuit in Cattis aerato obsistere Marti .
Nec deest facundo vir praeclarissimus ore
Geishemius : Comiti iam proxima in urbe potestas
Ernesto : patriae decus, et sacra anchora legum.
Hunc Hesbergorum sequitur bona fama penatum
Andreas : Ianusque domo productus eadem
Albertus : Bosaeque trahens a stemmate nomen:
Bernhardusque ingens Marschalcae gloria gentis,
Eiusdemque heres cognominis alter et alter:
Omnes se agglomerant, campisque feruntur apricis
Aeripedum invecti, gens praestantissima, tergis.
Tu quoque ades Steniae praeclare propaginis auctor
Pancrati : ab innato qui ducis robore nomen,
Cum consanguineis veniens ad sacra duobus.
Tum Rolochi adeunt, Frizenhagiusque , sagaxque
Grumpachius : nec non Recrodius , et genus Helli
Vitus : et a veteri nomen memorabile Danno ,
Nec pius Ofnumius , nec praepete Arione Doller ,
Nec Maro Paeontiis Ortholdus defuit herbis:
Arte Machaonia polens, et forte ministra:
Hippocrates , acri cui quondam captus amore,
Ipse suas artes, herbarumque indidit usum.
Praeterea centum venere e Teutonis orbe
Clari oratores: qui connubialia pacta,
Sponte sua accumulent donis, ac munere fido.
Namque huc Zuifalti misit venerabilis Abbas
Legatum, et duplicis fluvialia munera lymphae.
Nec non et divi servat qui limina Petri ,
Elwangaeque arcis custos, regalia dona,
Legatosque suos animo misere benigno:
Insignes probitate viri: nec laudis egeni:
Quos sua commendat probitas. et plurima virtus,
Et doctrina sagax, et rerum maximus usus.
Misit et alma suum cum dono Academia regem:
Quae nostrae tectis habitat, schola nota, Tubingae :
Praestantem medica dextra, atque potentibus herbis:
Eximiumque fide Hambergum , et virtute nitentem.
Una adsunt comites, Rutelingae a moenibus urbis,
Egregii pietate viri, linguaque diserti,
Consilioque pares, et religione sacrata:
Munera portantes argenti, aurique talenta.
Mittitur et Weilae vicino a limite consul
Plurimus eloquio, facundo plurimus ore:
Atque Eslingiaci , consul, pars prima senatus,
Blattenhartus ovans animis, et voce faventi.
Hala suos etiam misit clarissima cives,
Delectosque tota urbe viros, et fulcra Senatus.
Et Nordlinga potens, magno cum consule, venit
Principis ad thalamum: celebrisque e rure Gamundae
Consul, et Heilpronnae celsis a moenibus ibant
Praestantes virtute viri: quos plurimus ornat
Ingenii candor, probitasque animosa, fidesque
Integra, et emeritos prudentia parta per annos.
Affuit hic etiam Cocheranae maximus Alae
Consul, et illustres ornavit munere taedas,
Vir bonus et sapiens: cuius pietate fideli
Lux Evangelii Cocheranam caelitus urbem
Irradiat, densae pulsa caligine noctis.
Excipit hos omnes titulo generosus avito
Eloquioque valens, et docta nobilis arte
Höclinus , fido Chiliani pectore cinctus.
Excipit, et promptus nota intra limina ducit:
Hospitiumque addit magnae sub moenibus urbis:
At quoties aulae Princeps successit apertae,
undique cum lituis sonitum dant tympana pulsa,
Clangentesque tubae, et Phrygio cana tibia buxo
Subsonat: ac blandum digitis lyra tecta remugit.
Inde salutati superas ducuntur in aulas
Hospitioque omnes; dapibusque levantur opimis:
Totaque laetanti completur regia coetu.
Interea patriis cum sponsa excesserat oris
CAROLUS , Hochburgae praecelsus Marchio terrae,
Roeteliaeque arcis columen, gentisque Badanae
Eximius custos, umeros et pectora circum
Aureus it torques, pretiosaque purpura vestit.
Elucet vultu pietas, et gratia mitis,
Et decor et virtus, et amor generosus honesti,
Iustitiaeque comes clementia, et aspera factis
Ira malis, miseraeque alacris custodia plebis.
Filius huic iuxta ERNESTUS : quo pulchrior alter
Non fuit, et vultus et membra decora iuventae.
Bis centum comitantur equi, celeresque veredi,
Et quadraginta valida cervice iugales.
Insequitur coniunx, pictis invecta quadrigis,
ANNA : Palatini Simeraeo sanguine patris
Edita: quam pietas, et laeto gloria vultu,
Et fidei comitatur honos, atque aurea virtus,
Curaque caelestis sollers atque anxia verbi.
Filia tum sacro praeculta supervenit auro,
DOROTHEE , in Tyrio curru, quem plurimus auro
Insignabat honos, flammasque imitante Pyropo:
Picti axes, temoque coruscus, et aurea tecti
Velamenta rubri, auratique figura Leonis.
Ante ipsam teretesque tubae, lituique sonori
Clangorem tollunt: et tympana pulsa resultant:
Aereaque assensu conspirant cornua rauco.
Ac veluti quondam Phrygio Berecynthia curru
Cum venit, patriae magnas invecta per urbes:
Idaea hirsuti coeunt ad frena leones:
Submissisque iubis Dominam cum turribus altis
Excipiunt: magnoque vehunt per Dindyma plausu:
Tentaque Curetes pulsantes aeribus aera,
Rauca sonant: biforemque edit cava tibia cantum:
Sic et Dorothee patrias invecta per urbes:
Armatisque equitum virgo stipata catervis,
Aurato residens curru: quem Carolus illi
Dotalem genitor fieri sub luce iugali
Mandarat: notique operum Telchines amoena
Certatim fecere manu. Longe tamen ipso
Virgo relucebat pilenti pulchrior auro:
Pulchrior Eois formoso corpore gemmis
Sive quis aspiciat generosae frontis ocellos:
Et dignas Iunone manus, ac Cypride crines:
Purpureasque genas, et Eburnea colla, decusque
Oris, et in niveo mixtum candore ruborem:
Sive animi dotes pulchri, castamque pudicae
Temperiem linguae, et sancta penetralia mentis.
Salve virgo, decus patriae, cultissima Nympha :
Tot votis frustra magnorum optata procorum,
Uni LUDICO coniunx data: totque sacratis
Teccigenum precibus, multumque diuque petita.
O quam te memorem virgo? namque haud tibi vultus
Mortalis: nec vox hominem sonat. O Dea certe,
Aut, quod Cecropio praenomine diceris esse,
Donum illustre DEI: quae te tam laeta tulerunt
Saecula? qui tanti genuere parentes?
Salve iterum atque iterum, limes mihi carminis huius,
Materiesque meis toties celebranda Camenis .
Sis felix nostrumque leves pietate laborem.
Huic comitem curru, Rheni Septemvir ad undas
Imperii Dapifer , legatum adiunxerat: ipse
Grandaevus senio, propiorque abeuntibus annis.
Quin et Dorothee , Danorum sanguine regum
Orta, Palatino quandam coniuncta marito
Uxor: qui Rheni Elector tractavit habenas:
Huc oratores ad pacta iugalia misit.
Egregii Regina animi, fideique probatae,
Et Christi metuens: et supplicis anchora turbae:
Et portus inopum: viduaeque exemplar honestae,
Ipsa etiam Boiis legatum misit ab oris
Marchiadae mater, praecelsa Iacoba , Philippi :
Edita Badano de sanguine: nupta Wilhelmo
Boiorum domino: genitrix Mechtildos amatae.
Unde nepos superest Badano in rure Philippus ,
Badano natus Philiberto patre: bonorum
Spes magna indigenm: superent modo lumina vitae.
Hos super advenit, Ludovici ex urbe Philippi
Missus: ubi rapido Neopyrgi moenibus Ister
Affluit, et pingues intersecat agmine ripas.
Maior hic est princeps, quam prae se vultus et aetas
Externique ferant gestus. Prudentia rerum
Ante annos non rara venit: primaeque iuventae
Nascuntur cani, pietas, doctrina, fidesque.
Vix illo quisquam, (reliquorum pace fateri,
Quod novi, liceat) studiis hoc tempore doctis
Otia plura dedit: vix illo doctior ullus
Aequales inter, seu ius dare civibus aequum,
Seu Latios proferre sonos, seu promere regum
Facta ducumque velit, cultasve exponere voces.
Proximus incedit Simeringae Carolus arcis.
Zolleriaeque Comes, Zagarollae e stirpe celebris:
Nec minus ingenua mentem cultissimus arte,
Et leges et iura for civilia doctus,
Armorumque potens: quae pubescentibus annis
Saepius exercuit: dum curae animique viriles,
Et melior sanguis vires daret: aemula necdum
Temporibus geminis alberet cana senectus.
Triginta lecti comites hunc pone sequuntur.
Nec Falcosthenia desit de gente Sebastus ,
Illustris Comes, et patrio cognomine dignus:
Quem genitor, fratresque duos, matremque pudicam
Stirpe Palatina , et magnis natalibus ortam
Misit: ut ornarent praesenti corpore taedas.
Leustheniae accedit generosa propaginis auctrix
Feminei decus Anna chori: Sulzaeaque mater
Illustri Maria Cleophe de sanguine creta.
Atque hae Marchiaden omnes socio agmine cingunt:
Et sponsae glomerant currum, matrisque quadrigas.
Ante autem moto praecedunt pulvere terrae:
Cornipedesque domant, insigni nomine clari,
Badanae proceres aulae, pia fulcra Senatus.
Geisbolzheimaea qualis de gente Wilelmus
Marchiadae pars magna ducis: vir strenuus armis,
Et virtute animi, cultorque acerrimus aequi.
Cui comes Amelius legumque forique patronus:
Nifernburgiaci praeclarus nominis auctor:
Consilio pollens, et docta voce disertus:
Badanae custos aulae: dominique potentis
Eloquium: populique decus: qui foedere certo
Et regere et laxas novit dare legis habenas.
It quoque Venningo Ludovicus stemmate gaudens:
Nobilibus generosus avis, animoque virili:
Nec doctrinae expers: et plurimus arte, fideque
Ingenua, fucoque et fraude remotus ab omni.
Christophorus comes huic, antiquo insignis honore
Zylnhardi generis: decus et laus magna paterni
Nominis: atque Hennaeberga de stirpe Rudolphus ,
Aerari custos: Baumanque Georgius , alta
Mente gravis: Quastoque una de stemmate natus
Agmina conglomerant: custodes ambo cubilis
Marchiaci: faciles animis atque ore benigno.
Praeterea, patriis qui dicunt iura colonis,
Procedunt equites: animi plenissima magni
Pectora: Phorzemiae tutor fidissimus urbis,
Christophorus prisca Kechelerus origine clarus:
Tum qui Raeteliam conservat naviter arcem,
Ulmaeis Conradus avis, et pectore fulgens.
Additur his ingens Habspurgi fama parentis
Hartmannus : praeses Badovillae fidus amoenae:
Tam dextra quam mente valens, atque impiger armis.
Schönerum huic sociat Libocella : at Boesica fortem
Winterstettana mittit de gente Wilelmum .
Steinfelsum dat Steina suum: validoque potentem
Ore manuque, addit parva Altensteiga Rohardum :
Stirpe Neosthenia , et claris maioribus ortum.
Primam aciem iuvenum Neohuso semine cretus,
Et Notthaftus agunt: stabulique equitumque magistri.
Quos venatorum praeses Hornneccius alto
Excipit aeripede: et varios dat in aere gyros.
Ceu quando moto per campum pulvere turbo
Vertitur: et paleae circumiactantur inanes.
Carolus insequitur Renchingi nominis heres:
Iustitiae custos, legum tutela bonarum:
Schlegeliusque comes: nec non Wolffgangus ab Endo
Inclitus: eximiis clari virtutibus omnes.
Tum Rizosthenius Winthezerusque sequuntur,
Partheniusque alter, subolesque Anwilia Caspar .
Tum Burger , patrioque ingens cognomine Bosan ,
Urbachiusque , et Schornstettus : laus magna suorum:
Wildeciusque alacris, Meliorque animosus Erores .
Nec tu Wittstadii , per te florentis, imago
Nominis, egregia praestans virtute Philippe ,
Praetereundus eris: nec tu Lembline vetusta
Horckhemii pronate domo, cognominis illi:
Nec Bettendorfa de nobilitate Georgus .
Omnes quos pone aeripedes cinxere quaterni.
Una opibus, dextraque valens, animoque benigno,
Nicro adventabat, de stirpe Georgus Ehinga :
Cui socii accedunt, consanguinitate propinqui
Hornecii , et qui se Veninga a serebat
Pleucardus : iuvenes dextraque animoque potentes.
Sed quis Pieriis tot nomina versibus aequet?
Laude quis exornet? fuerit quae nuda referre
Haud labor exiguus. nam non tot vere recenti,
Per liquidum tranant coniunctis aera pennis,
Quot simul aeripedes celerant, equitesque feruntur
Omnibus his mixti volucrum toto agmine equorum
Armigeri, vario cultu, cristisque superbi,
Incedunt pueri: pariterque ante ora parentum
Frenatis lucent in equis: quos omnis euntes
Suevigenum mirata fremit Marchaeque iuventus.
Nam galeis tecti capita immatura iubatis,
Cornea lata ferunt praefixo hastilia ferro.
Iamque fere subeunt Leobergae moenia sedis,
Limite Tecciaco : cum Titan gurgite fessos
Tingit equos: noctemque die labente reducit.
Considunt illic, grataque epulanter in urbe
Moenibus optatis, atque inter tuta domorum.