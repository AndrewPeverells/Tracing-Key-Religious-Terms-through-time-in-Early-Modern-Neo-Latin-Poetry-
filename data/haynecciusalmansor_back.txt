Dii maiorum umbris tenuem et sine pondere terram,
Spirantesque crocos. et in urna perpetuum ver:
Qui praeceptores sancti voluere parentis
Esse loco, etc.
SUmmum Siberum conveni meum, Scazon:
Doctum Poetam, Phoebei patrem coetus:
Qua Mulda propter limpidissimus Cremae
Augusta, magni principis sacro nutu
Dicata Christo, litterisque. Musisque,
Lycea, montis asperi legit silvam.
Hic ille, vel corona cinctus attenta
Discentium, regale Psaltis aut sacri
Opus, Maronis aut, Tulliive, spectandus
Auctoritate, magnus explicat doctor.
Formatque dexter seminarium Christo.
Vel ille mente libera sibi tandem
Vacans, Hymettiae iam flosculos instar
Apis legit: deque Aoniis favos hortis
Ac mella libans opere nobili stipat.
Adire perge: nec gravis moretur pes:
Haud ille te informem aspernabitur, Scazon.
Quaerat: quis? unde? quid rerum? cui? docte
Praefato honore, quam potes, pedis naevum
Caelato: vel decentior sit ut, cura:
Quaerentis ista dum sic auribus reddis.
Bona salute vatem vester impertit
HAYNECCIUS SIBERUM: haud ultimus vati
SIBERO alumnus: inter haud malus multos.
Is me nivosis e Sudetibus mittit.
Tuo, SIBERE, natali e solo: nomen
Ubi tuumque, FABRICIIque nulla aetas,
Famamque NAEVIORUM splendidam delet.
Hinc mittor: ad tuamque perfero dextram,
Examinandum ad unguem iudicii docta
Tui, SIBERE, lima, ALMANSOREM, (iactet
Qua te potissimum) Hayneccii: non in somnis
Natum otianti: nec nugantis insanam
Aut futilem ostentationis ad famam.
Qualis per orbem fabula ista nunc pravum
Spectatur: ipse qualem di dicit expertus,
Discitque cotidie auctor, exhibet vero
Talem: cupitque iudicare, qui norunt.
Eam ipse per sonam induit, sibi duris
Dum quaerit in laboribus mali saepe
Solamen: atque litterarium frustra
Doler fatiscere in dies magis coetum.
Nunc te, SIBERE, praeter, haud magis quemquam
Praeoptat huius esse iudicem facti:
Recte secusne tentatum sit, exemplo,
Quod ille vester ausus aggredi est nullo.
Namque illius stabitque cadetque censura,
Qui maxime omnium haec in arte versatus
Sudavit: ut SIBERUS unicus, ferme.
Te, te orat ergo, vir doctissime arbitrum ,
Quos ipse nostro cumque cognorit saeclo,
Scholasticae expertissime arbiter legis.
ALMANSOREM cape, iudica, sub incudem
Voca, severa lance pondera censor.
Hoc ille de magistro Hayneccius tantum
Nunc optat: hoc si consequatur: exsultat.
Sic tu: nec ille dura fronte contemnet,
Facietque alumnum compotem suum voti.