VISA diu felix una domui aucta puella,
Ecce iterum prole est aucta Philippe nova.
Quique modo unius gaudebas nomine natae,
En geminum patris nunc tibi nomen erit.
Et quisquam tenui claudat tua gaudia versu,
Exprimat exiguis laetitiamque modis?
Aut tibi nunc qualis perfundat corda voluptas,
Ullum quod possit dicere carmen erit?
Cedite Pierides , fassoque ignoscite Divae,
Non capiunt vestros gaudia tanta modos.
Altera suscepta est proles optata Philippo ,
Quo nihil hic noster carius orbis habet.
Suscepta est proles, calathis date lilia plenis,
Et niteant inter gramina sparsa rosae:
Limina iam sertis ornentur et atria fronde,
Fument accensis tura Sabaea focis.
Illa dies niveo signanda est illa lapillo,
Illa voluptatem laetitiamque dedit.
Illa tibi peperit socii nova pignora lecti,
Atque auxit vestras illa Philippe domos.
Pro capto celebrant alii convivia rege,
Et referunt celso munera multa Iovi .
Et tu pro genito non ducas gaudia nato,
Nec tua succenso limina thure calent?
Pro gestis illi bellis et caede triumphant.
Et reddunt fuso sanguine vota Deo.
Auxit te partu facilis Lucina beato,
Et cessas pleno gaudia ferre sinu?
At puto non cessas, et te tua gaudia tangunt,
Iamque tenes gremio viscera chara tuo.
Exiguoque pater das oscula multa Philippo :
Et dare, praevortens, quae nequit ille, rapis.
Et fortasse preces inter tot suavia miscens,
Si o mihi sic, inquis, vive Philippe diu.
Vive Philippe diu, nostrae spes parta senectae,
Dulce meum, charae dulce parentis opus.
Vive diu, et nostros supera feliciter annos,
Et claudant digiti lumina nostra tui.
Haec eadem genitrix, aut his quoque plura precatur,
Flagitat haec eadem parua puella soror.
Ille tamen tenero subridens ore parentem
Noscitat, incertis datque ea signa sonis.
Quodque nequit verbis, gestu confirmat et ore,
Tendit et in vestras brachia parua preces.
Atque ita cum patris lassatus colla reliquit,
Matris in amplexus tum redit ille suae.
Hei mihi quae matris pertentant gaudia mentem,
Quantas spes animo concipit illa suo.
Cum tenet infantem gremio sua vota Philippum ,
Inspectatque viri pignora chara sui.
Non ita laetatam credo, quae nupsit Achilli,
Cum peperit Pyrrhum Deianira suum.
Quamvis hic Thetidosque nepos, et quintus ab ipso
Progeniem posset denumerare Iove.
Nec sic Thebani gaudebat filia regis,
Aspexit quoties Actyanacta suum.
Quamquam ea tum magnas spes cepit, et Hectore dignas,
Votaque apud duros non valitura deos.
Ac tua cum natum primum complexa Philippum ,
Implevit mentem spe Catharina suam.
Salue magnanimi coniunx veneranda Philippi ,
Dii tibi dent multa crescere prole domum.
Macta viro sic constat honos, sic astra petuntur,
Debentur casto praemia tanta thoro .
Nec solum vestras tangunt haec gaudia mentes,
Iam quoque quo totus gaudeat orbis habet.
Aspice testantem passim sua gaudia pubem
Carmine, voce, modis, gressibus, ore, togis.
Hic teneros Elegos, celeres hic mittit Iambos,
Pindaricam dulcis personat ille chelim.
Hic canit Heroos, et longo carmina tractu
Ducit, et in vestros surgit, Homere , pedes.
Huic inflata sonat crispanti tibia cantu,
Huic sonat Arcadico fistula facta Deo.
Hinc alii viva distinguunt carmina voce,
Et variant flexo murmura grata sono.
Ceu solet aestiva dulcis Philomela sub umbra
Cum sedet, et magnas concinit inter aves.
Aut quales sonitus reddebant cymbala quondam
Inter turrigerae tympana pulsa deae.
Hinc citharaeque, et molli naulia voce,
Hinc variant dulces barbita blanda modos.
Pars etiam nitida velantes corpora veste,
Laetitiam culta testificantur ope.
Pars etiam festis cingunt sua limina ramis,
Et cava purpureo tempora fronde tegunt.
Undique gratantes videas, et fausta precantes,
Applaudunt nato Diique hominesque novo.
En charites, ac ora novem facunda sororum,
Quae fontes habitant pegasis unda tuos.
Quos studio seruas magnoque Philippe labore,
Exercent memores gaudia quanta tui.
Immemores patriae, ac obliti Thessala rura,
Ante tuas properant docte Philippe fores.
Ac iam Parnasso, vicinoque orbe relicto,
Per tua gratantes tecta frequenter eunt.
Hic pater ipse caput, crinesque auratus Apollo
Divina blandas increpat arte fides.
Et pulchra celebrant sedulitate choros.
Quarum casta nurus pudibundae exempla secutae
Saltat in incuruos turba reducta sinus.
Praecipue iam parua soror sua pectora soluit,
Laetitiaeque ullum nescit habere modum.
Et qvacumque potest fratris testatur amorem,
Figit et in roseis oscula multa genis.
Et redit, et teneros gaudet tetigisse lacertos,
Milleque demulcet pectora blanda modis.
Dulce puella decus patris, quae sola voluptas
Hactenus, et curae dulce levamen eras.
Vive age, sed partes frater sine vindicet istas,
Et curas aegri leniat ille patris.
Nec minus illa senum pertingit corda voluptas,
Aspice defessos gaudia quanta tenent?
Conveniunt precibusque diem sacrisque frequentant,
Obtundunt ipsos laetitiaque deos.
Atque aliquis longo multum venerandus ab aeve
Talia suspiciens sidera voce refert.
Salue laeta dies, quo non felicior umquam
Purpureum caelo sustulit orta caput.
Salue progenies multos optata per annos,
Delitium matris, delitium que patris.
Quae tam fausta tibi luxerunt saecula nato,
Quae te tam laeto fata tulere die?
Ecce tibi nato caelum gratatur, et annus,
Et lustrat solito purior orbis humum.
Ipsa tibi variis pinguntur floribus arva,
Fronde virent silvae, gramine terra viret.
Macte parente puer, quem fata faventia mundo
authorem studiis progenuere bonis.
Tune Philippus eris, tu nunc eris alter ab illo?
Qui docet Hesperia, et Graecia quidquid habent.
Oceano cuius nomen finitur et astris,
Quo decus haud maius Rhenus et Ister habent.
Vive diu longosque imple feliciter annos,
Vive diu, et merito nomina patris habe,
Sic ait ille, cohors applaudit cetera dictis,
Usque sub alta poli sidera plausus abit.
Haud secus ac victis si quando Caesar ab Afris,
Aut serus Partho victor ab orbe redit.
It populus, magnoque ducem clamore petendo,
Laetus Io, clara voce, triumphe canit.
Auditur sonitus caelo repetitus ab alto,
Et reboant celsi lucida tecta Iovis.
Tum quoque caeruleum caput obstupefactus ab imo
Extulit, et coeptum destitit Albis iter.
Et sua miratus quae tam nova regna voluptas
Implicet ornatis dicitur esse comis.
At tu care puer, cui gaudia tanta parantur,
Laetitiam cuius nomine mundus agit.
Perge, bono et nostras de te spes omine sumptas
Perfice, et in patrias perge venire vias.
Ac docti monitis cupias audire parentis,
Vivendi leges cum dabit ille tibi.
Sic tibi sic faciles producant stamina Parcae,
Et veniat fausto sera senecta pede.

AN capit ob reduces mater nova gaudia natos,
Post longos iterum quos videt illa dies.
Grataque caelitibus persoluit munera Divis,
Incenditque sacris plurima dona focis.
Nec mihi odorifera cingantur tempora myrtho ,
Laetaque candenti corpora veste tegam.
Dignaque sublimi cantem praeconia caelo,
Carmina, tura , preces, ore, manuque feram.
Nam modo qua tellus Hispanis, ultima, regnis,
Atque sub Occiduo littora Sole iacent.
Dicitur hinc placidum demissa classe per aequor
Ingressus Ligurum Carolus esse sinus.
Carolus Hesperii decus, et spes unica regni,
Post dominos terrae, fama secunda, Deos.
Regibus ortus avis, et caelo stemmate digno,
Nobilis Austriadum gloria summa domus.
Maxima qui primis devicit bella sub annis,
Et multas regum contudit unus opes.
Ceu, modo ad antiquam Troiani Antenoris urbem,
Cum novus ultori, Galle, Triumphus eras.
Vel cum, quae totum dominata est Roma per orbem,
Excidit Imperio, capta deditque manus.
Quem metuit quodcumque Tagum iacet inter et Indum,
Atque inter Boream quod iacet, atque Notum.
Cuius et immensum transcendit gloria mundum,
Venit et ad summos incluta fama deos.
Cui pater omnipotens terras concessit habendas,
Fortunamque sua praebuit ipse manu.
Ut regeret populos placidae per tempora pacis,
Redderet aequata tutaque cuncta fide.
O unus nostri Diis acceptissimus aevi,
Salue Divorum, Carole magne, genus.
Quas mihi promittam de te spes? qualia saecla?
Aut mox venturi qui status orbis erit?
Anne venis tumido pressurus colla leoni,
Qui studiis contra se tulit usque tuis?
Restituesque aevi bellis ablata prioris,
Regna, urbes, populos, foedera, iura, duces.
Ut tibi quod vates cecinerunt esse futurum,
Tota stet Imperiis Itala terra tuis.
An renovata novo crescat Germania cultu,
Tuque venis fractis addere rebus opem?
Ut mala depellas, quae regni dira cupido
Intulit, atque auri non satianda fames.
Atque iterum stabuli coniungas foedere mentes.
Tutaque securae tempora pacis eant.
O tua si longo veniat medicina labori,
Tuque malum hoc tandem triste levare velis.
Namque ut in humano cum pugnant corpore membra
Quolibet officium destituente suum.
Paulatim solito privantur robore nerui,
Inque magis virtus deficit, inque magis.
Sic quoque cum morbo Discordia saevior omni
Nos premit, et fines evolat ipsa suos.
Labitur, et validas quondam Germania vires
Deterit, inque dies peior it inque dies.
Nec modus apparet, nisi nos tua, Carole, dextra
Suscipiat, tantis subveniatque malis.
Ac velut annosi Medicus cognoscere morbi
Causas, auxilium quam ferat ante, solet.
Deinde salutares, postquam cognoverit herbas,
Admovet, et placida submovet arte malum.
Tum vigor et solitae redeunt in corpora vires,
Et pergunt propriis cuncta ministeriis .
Sic tua principium tanti clementia motus
Si sciat, et quae sit noscere causa volet.
Et mox consilium rebus labentibus addet,
Corriget et placidae tot mala pacis ope.
Haud dubium, priscas reparabunt omnia vires,
Et veniet rebus quae fuit ante salus.
Non mihi tum metuam scelerati vincula Turcae,
Ne vadam Geticis praeda trahenda feris.
Nec nobis toties fugiens illuserit hostis,
Aut rapto fines proroget ille suos.
Qualia multa quidem Germanum indigna ferentem
Aspicis, et differs (hei mihi) frater opem.
Sed mihi tum totas cogat Germania vires,
Hostilesque ultro provocet ipsa manus.
Fretaque maiorum fama, teque auspice Caesar,
Contundat Scythici tela minasque ducis.
Atque potens Asiae rursum, et te maxime Nile,
Sioniis statuat clara trophaea iugis.
Sic faciat, modo tu nostro medeare labori,
Atque mala haec stabili pace levare levis.
Pace opus est Caesar, pax publica iura tuetur,
Cumque pia castam relligione fidem.
Pacis amans Deus est, pacem mandavit habendam
Qui regit aetheriae conditor arcis opus.
Non illa melius quicquam videt arduus aether,
Non illa quidquam dulcius orbis habet.
Ac velut in media cum Sol aestate virentes
Exurit campos, et sitit omne solum,
Si quando arentes nox alma resuscitat herbas,
Et cadit in siccos roscidus imber agros.
Vita satis redit, et morientia gramina surgunt,
Et revocant vires torrida prata suas.
Sic hominum quoties stabili concordia pace
Res tenet, et iungit mutua corda fides.
Florescunt, Pietas, Ius, aequum, foedera, leges,
Non illis hostes, nil fera bella nocent.
Hanc igitur dederis, dederis simul omnia Caesar,
Firma stet haec, firmum stabit et Imperium.
Sed dabis, et reditus spondet tuus omnia felix,
Pacem, teque ratis quae tulit, illa tulit.
Ac praesaga monet dudum mens omnia dextra,
Ecce venit dulcis pax, ait, ecce venit.
Pax venit, hanc veterum promittunt carmina vatum,
Hanc genus, et Divae patria fama domus.
Mensis erat, memini, tua qui cognomina praefert,
Tempore quo Phoebus terga leonis obit.
Ipsa sedens relego demessis horrea spicis,
Cum venit ad nostras nuntia fama domos.
Fama per occiduum quae te modo classibus aequor
Aduectum Hetrusci limina ferret agri.
Et multo fidam conscendere milite terram,
Qua Ligurum priscas Genua seruat opes.
Protinus exclamo, fortunent omnia Divi,
Et faciant felix fama sit ista mihi.
Nec mora, lucentes aris incendimus ignes,
Et damus incensis tura cremanda focis.
Et niveo, laetos quali decet, imus amictu,
Et tegimus comptas fronde virente comas.
Conveniunt cives, populo collectus ab omni
It chorus, et festum concinit ore diem.
Talis erat, credo, Romanae plebis imago,
Occiso quoties hoste triumphus erat.
Audiit haec subito pater imo gurgite Moenus,
Flavaque caerulea protulit ora coma.
Atque insueta suae miratus gaudia plebis,
Paulisper gressus distulit ipse suos.
Nodosaque manum subnixus arundine laevam,
Vatidico coepit talia verba sono.
Festa dies salue, multos optata per annos,
Salue, qua numquam gratior orta fuit.
Et vos o superi tandem gaudete penates,
Ista feret vobis commoda magna dies.
Ista feret vobis, superi sperate penates,
Gaudia, et optatis tempora plena bonis.
Qualia iam longos non sunt spectata per annos.
Nec ventura dabit forsitan ulla dies.
Nam nisi vana iacent aevi praesagia prisci,
Illusitque piis ficta Sibylla viris.
Tempus adest totus cum mox purgabitur orbis,
Et referent annos aurea saecla novos.
Quando Aquilae cedet Romana potentia magnae,
Et feret impositum Gallia victa iugum.
Ac socii veteris vastata Pylaemenis arua
Cernent, et tumidi septa refracta sali.
Tuscaque vindicibus cingentur moenia flammis,
Faesulaque, heu, Divum sera vocabis opem.
Quamuis orta genus magno deducis Olympo,
Atque humeris caelum sustinet ipse pater.
Tunc oculos attolle tuos Oenotria pubes,
Et nova quae veniunt aspice fata tibi.
Ecce ruet, victasque manus grassator ab alto
Demittet solio, et iura refixa leget.
Cultaque fulgebit renovato Ecclesia ritu,
Desinet et vanae relligionis opus.
Cum valida magnum transibit classe per aequor
Caesar, et indomitas sub iuga mittet aquas.
Aegeosque sinus, et fertilis hostia Nili
Umbrabit pennis Caesaris ala suis.
Atque Palaestinas invadet milite terras,
Ut pateat veri mystica tumba Dei.
Atque ibi confectis tandem belloque viaque
Ponet militiae signa suprema suae.
Hinc iam pacato regnabit Caesar in orbe,
Et Dominus terrae totius unus erit.
Non vis amplius, aut metuetur saeva Tyrannis,
Non miles quisquam, aut militis ensis erit.
Candida per totum sed pax celebrabitur orbem,
unus erit rerum cultus, et una fides.
Qualia Saturni memorantur saecula prisci,
Aurea quae vates tota fuisse ferunt.
Cum neque terra famem, neque Pontus frigora sensit,
Et ratio victus omnibus una fuit.
Hei mihi, sollicitam quae tentant gaudia mentem?
Quam cupide expecto, dum venit ista dies.
Tu tamen interea nostris Francfordia ripis
Consita, spem pergas laeta fovere tuam.
Quemque tibi superi fato misere benigno,
Quique tua dictus Caesar in urbe fuit.
Huic facilem reditum, et cursus gratare secundos,
Et refer aetherio tura precesque Iovi.
Nec metuas si quis verbis te forte malignis
Impetit, aut vestris dura minatur agris.
Non genus Hyrcana duxit de Tigride Caesar,
Aut illi durum robora pectus agunt.
Austriados caelo nota est clementia stirpis,
Hanc tenet, hac proavis par volet esse suis.
Quanta tuae Aemilius donavit Maximus urbis
Progeniem Caesar tertius unde trahit.
Quanta tibi placidae Fridericus pacis amator
Contulit, aut quantas hic tibi fecit opes?
Nunc etiam agrorum celsae munimina turres
Clara voluntatis stant monumenta piae.
Et dubites animo quo sit nunc ille futurus,
Tam genus a placidis qui tenet ortus avis?
Haec ait, atque manu pendentem uligine barbam
Mulcendo, liquidas inter abivit aquas.
At mihi mox ingens rerum fiducia surgit,
Spemque animus summae prosperitatis agit.
Iamque diem videor coram spectare futurum,
Venturae pacis qui bona tanta ferat.
Et videor praesens iam rebus adesse gerendis,
Atque ipsos vultus cernere, Magne, tuos.
Tanta mihi reditus spondet tuus, inclute , tanta,
Haec pro te facimus, Carole, vota Deo.
Quare agite o cari mecum spem ducite cives,
Et sperate novis tempora laeta bonis.
Quaeque per antiquos meministis prodita vates,
Pars quorum metas iam tenet acta suas.
Omnibus eventum superos finemque daturos
Credite, nec falsos ulla monere Deos.
Ac precibus magni deposcite Caesaris ora,
Et felix, quisque et dicite, faustus eas.
Carole faustus eas, facilem tibi numina cursum
Dent, seu terra tuam, seu tenet unda ratem.

QUIS novus hic plausus? cui tantus ad aethera clangor
Surgit, et in numerum tot sonuere tubae?
Fallor? an illa dies tandem processit ab alto,
Votis quae toties ante petita fuit?
Qua iungenda novo veniet nova sponsa marito,
Cimbrorum veteri sanguine clara Ducum.
Intratura thoros tecum Friderice iugales,
Summa Palatinae spes, Friderice, domus.
Et factura novum pulchra te prole parentem,
Dorothea, vero munere nata Deum?
Sed puto, non fallor, neque enim sine numine certo,
Pompa per effusas spargitur ista vias.
Nec frustra resonat tantis concentibus aether,
Et retinent ipsum tympana pulsa Iovem .
Ecce ruunt totis iuvenesque patresque cateruis
Obuiam, et occursu compita lata replent.
Alta subit teneris cum natis culmina mater,
Nec recipit totas parua fenestra nurus.
Scanduntur turres, stant densis agmina portis,
Laetitiaque fremunt iam quoque tecta nova.
Non aliter victis quam cum modo Caesar ab Afris
Tyrrhenum, rediens, per mare vela dedit.
Atque Italae passim complerunt littora gentes,
Dum reducem gestit quisque videre ducem.
Cogit? quam densis ungula pulsat equis?
Non plures aestate nova per roscida campi
Gramina, perque herbas agglomerantur apes.
Nec tot Strimoniis considunt agmina ripis,
Pygmaeis domitis cum rediere grues.
Ipsa pedum crebro tellus gemit excita pulsu,
Et levis alterno frangitur aura sono.
Atque etiam ex imo stagnantis gurgite Nicri ,
Caeca repercussis murmur at unda vadis.
Qualis erat rerum facies, cum Troia quondam
Atrides armis terruit arua suis.
Et pater attonito compressit flumina cursu
Xanthus, et ardentes igne refugit aquas.
Quamuis tunc misero feruebant omnia bello,
Contraheretque viros saevus in arma furor.
Hic contra pacis studia et favor aptus amantum
Cernitur, et placidis induit arma viris.
Scilicet, hos animos blandi generator amoris
Excitat, atque hominum corda Cupido movet.
Et vocat has turmas, et tantos undique coetus
Cogit in occursus, incluta sponsa tuos.
Hic quoque enim Deus est, et certo numine terram,
Et terrae quidquid vivit in orbe, regit.
Ergo Medusaei veniens a fonte Caballi
Huc ades imparibus cincta Thalia modis.
Laetaque connubio tanto et coeptis hymenaeis,
Hanc celebra lucem carmine, Diva, tuo.
Nam quae festa magis roseo processit ab ortu?
Quaeve magis niveis altera digna notis?
Aut quando maiore umquam cum laude peracta,
Ulla frequentavit gaudia tanta dies?
Ducitur ecce novo virgo socianda marito,
Virgo decens vultu, virgo pudore decens.
Ducitur, et longo cum femineo comitatu,
Scandit legitimos regia sponsa thoros .
Tota nitens auro, atque imitantibus ignea gemmis
Sidera, Sarrano murice tota nitens.
Qualis Amycleo quondam pulcherrima sponso,
Creditur in thalamos Thestias isse novos.
Qualis et in primis formosa Semiramis annis,
Accubuit lateri Nine vetuste tuo.
Hanc circum volucer penna stridente Cupido
Arsuras casto ventilat igne faces.
Pone subit mater, meditataque vincula portat,
Vincula caelestem quae domuere Iovem .
Quam Desiderium, et Charites aversa tuentes,
Et blandum sequitur quidquid Olympus habet.
Parte alia socii sponsum comitantur ovantes,
Et complent totas agmina longa vias.
Hinc comites alto peragunt praeconia caelo,
Plaudentumque frequens fertur ad astra sonus.
Hinc et divini iungentes agmina fratres
Incedunt, nota pectora iuncta fide.
Virtute Heroes, maturo Nestores aevo,
Et Pallatinae stemmata vera domus.
Quos inter sponsus regali splendidus auro
Infert se mediis, laetus amore, viris.
Et circum tacita spectat sua gaudia mente,
Arduus insigni conspiciendus equo.
Ceu si quando choros veniens instaurat Apollo ,
Quos illinc Dryopes, hinc Agathyrsus agit.
Cum vaga solemni resonant iuga carmine Cinthi,
Et gaudet stabili Delus aperta solo.
Ipse humero pharetram gestans, et vertice laurum,
Arduus ante omnes eminet ore, Deus.
Talis et hic medios inter pulcherrimus omnes
Enitet, et vivum spirat ab ore decus.
Atque ita sublimi sociata per agmina vultu
Fertur, et accenso gaudia corde premit.
Donec ad optatae veniunt Pallatia sedis,
Et iungunt socias sponsaque virque manus.
Hic igitur plenis soluuntur carbasa ventis,
Saevit et admisso totus amore Deus.
Regia virgo Duci stat coniungenda marito,
Mutuaque alternus foedera dictat Amor.
Quaeque diu incertas suspendit languida mentes
Euentus tandem spes capit illa suos.
Hei mihi quam varios animo, dux inclute , motus,
Quamque graves aestus te tolerare putem?
Ut tibi nunc tacitis ardescunt pectora flammis,
Haeret in amplexu cum nova sponsa tuo?
Credite, difficile est tenui res carmine tantas
Dicere, et exiguis claudere cuncta modis.
An tua nunc quisquam sub certo gaudia fine
Colligat? aut ullum credat adesse modum?
Nec tua, quae summis faciunt quoque vulnera Divis,
Transiri telis saucia corda putet?
Littora quot conchas, quot amoena rosaria Paestum,
Quot caelum stellas, quot mare pascit aquas.
Tot quoque credibile est, tacitas tibi gaudia mentes
Pascere, et extremos tota subire sinus.
Et merito, tanta est divinae gratia formae,
Tamque nitet pulchro suavis in ore pudor.
Quidquid enim passim formas commendat honestas:
Et quidquid solidae nomina laudis habet.
Hoc illi totum superi tribuere benigni,
Et pariter iunctum possidet omne decus.
Cuius ab aurato sic splendet vertice crinis,
Fulget ut intonsi bethica lana gregis.
Candida virginei suffundunt ora rubores,
Quale rubent teneris lilia mixta rosis.
Cetera cum liquido contendunt corpora lacte,
Vincit ebur ceruix, crura manusque nivem.
Accedunt tenerique artus, teretesque lacerti,
Et medium seruans aequa statura modum.
Adde arcum et pharetram, iures sic isse Dianam,
Sceptra gerat, talis regia Iuno fuit.
Denique seu Tyrio vadit spectabilis ostro,
Indutam Tyriis vestibus ire decet.
Lucida seu tenui velantur corpora bysso,
Ibit perspicuis tota decora togis.
Ut merito eximiae si quando nomine formae
Nobilis ulla fuit, nobilis illa foret.
Ac si quis solidae speciem simulare figurae
Vellet, ad hanc speciem, fingeret ille suam.
Ut taceam virides annos, primamque iuventam,
Quique fluit leni dulcis ab ore sonus.
Quae non humanos solum praestringere sensus,
Verum ipsos poterant exhilarare deos.
Et poterat summi coniunx fieri ista Tonantis,
Si non sit thalamis Inclite sponsa tuis.
Quamuis parua tamen tantarum gratia rerum,
Et modicus tanti fructus honoris erat.
Ni simul et bonitas, et grata modestia vitae
Accessu facerent omnia plena suo.
Aspice quam placidos ornat clementia vultus,
Ingenii feritas ut procul omnis abest.
Inquinat egregios ut nulla superbia mores,
Sed pia commendat pectora simplicitas.
Quinetiam blandae quaedam est facundia linguae,
Sed qualem tantae Principis esse decet.
Omnia quae certo metitur verba pudore,
Spargit et admixta sed gravitate iocos.
Qualia regina didicit tradente magistra,
(Haec quoque enim vestrae pars quota laudis erit.)
Paeonii quondam, regina Principe, regni,
Dum potitur thalamis rex Ludovice tuis.
Nec dum terribiles vastarant omnia Turcae
Proxima Danubii qua patet ora vadis.
Quae simul ac cecidit crudeli funere coniunx,
Et iacuit magno victus ab hoste minor.
Acta dolore gravi, Belgas , Rhenum que bicornem,
Antiquam patriam, fratre iubente, petit.
Atque ibi nunc flavos sub legibus Ambuaritos
Continet, et tumidae consita regna Mosae.
Fretaque consiliis , et avita femina mente,
Fraternas placida pace gubernat opes.
Hic eadem profugas aluit matertera neptes,
Antiqua eiectas has quoque sede patris.
Quarum haec, quae natu prior est, clarissime Princeps,
It nova coniugio facta marita tuo.
Altera mox simili teda praeeunte sequetur,
Ipsa quoque externo sponsa dicata duci.
Ambae praestantes forma, virtutibus ambae,
Neutraque non magno principe digna viro.
Forsan et ipsius refert meminisse parentis
unde haec cum tantis prodiit orta bonis.
Et quae tam claro tumuerunt viscera partu
Dicere, et hinc laudes accumulare novas.
Nam ceu terra ferax, et fructibus apta ferendis,
Floribus, et molli gramine sponte viret.
Et contra in sterili dumosi vertice saxi,
Culturam, quidquid severis, omne fugit.
Sic quoque in humanis eadem indulgentia rebus
Illos mansuetos, hos vetat esse feros.
Propriaque in patrios concedunt pignora mores,
Et genus et virtus convenienter eunt.
Nec tantum vultus imitatur filia matris,
Caeruleosue oculos, purpureamve comam.
Verum etiam ingenii natura tenaciter haeret,
Et sequitur gentis semina quisque suae.
At cui clara tuae non est audita parentis
Virtus, o tanti sponsa beata viri?
Quisue adeo ignarus rerum, tua nomina nescit
Inclita Caesareae pars Isabella domus?
Femina qua iusti nusquam, vel amantior aequi
Cimbrica, quam late panditur ora, fuit.
Nec magis, extremae contempto funere mortis,
Seruavit castam coniugis ulla fidem.
Scit vagus haec Albis , scit Teutona ripa Suevi,
Quique patet fessis Codanus altus aquis.
Scit pater haec eadem, qua tendit ad aequora Rhenus.
Quaeque tegit cineres Belgica terra tuos.
Ah nimium duris Isabella exercita fatis,
Et nimis aduerso facta marita Deo.
Cui neque speratam licuit contingere metam,
Et vitae iusto claudere fine dies.
Nec tam formosas, inter tua pignora, natas
Cum saluo placida coniuge pace frui.
Sed misere, ante diem, pulsae dotalibus aruis,
Exul in externa lumina clausit humo.
Salue perpetuos memoranda puella per annos,
Nobilis Austriacae fama puella domus.
Hic igitur cum tantarum praeconia laudum
Et tantas dotes, inclute sponse, vides.
Et placet eximiae decus insuperabile formae,
Et placet eximio mixtus amore pudor.
Quid, nisi praeclaras animo spes conspicis? et te
Sollicitant miris gaudia mira modis?
Nec quicquam tot posse bonis accedere credis,
Amplius, et fines haec superasse suos?
Scilicet haud levis est formae praestantia virtus,
Et mentem quavis excitat arte magis.
Et volat ante oculos, et lumina fessa fatigat,
Nec somnum tacita carpere nocte sinit.
Sed licet excedant certas haec omnia metas,
Et tangant merita pectora laeticia .
Non tamen hinc omnis dependet gloria sponsae,
Aut ea nunc una laude vehenda venit.
Sed genus et patria, et magnorum nomen avorum,
Haec quoque non paruae pondera laudis habet.
Nam si vix opibus prostat mercabilis ullis,
Si qua ab Erythraeo littore gemma venit.
Nec nisi ab extremo portatur bellua Gange,
Cuius in imposito dens gerat orbe scyphos.
Ipsaque pro patria censentur marmora terra,
Caesaque non quavis arbore ligna placent.
Cur non humanos eadem quoque gloria partus,
Atque idem claros reddere debet honor?
Et debet nostros ea commendare nepotes
Patria, quae tanti saxa valere facit?
Ergo, nec ista tuae laudis pars virgo, tacenda est,
O numquam versu virgo tacenda meo.
Sed repetenda domus monumenta vetusta paternae,
Et quondam terris parta trophaea tuis.
Et proavi reges, et origine mater Ibera,
Et decus in vestro sanguine, Caesar avus.
Atque hic o Musae , quae prima exordia sumam?
Quaeve mihi series carminis huius eat?
Quocumque aspicio, praestringit lumina fulgor,
Longaque priscorum stemmata cerno patrum.
Hinc vetus et multos bello dominata per annos
Eminet Austriadum clara propago ducum.
Cui modo Pannoniae servit pars altera regni,
Septaque inaccessis Norica terra iugis.
Danubii celebrem qua iactat ripa Viennam,
Quaque celer gelidis Alpibus Aenus abit.
Seruit et Ausonio gens Raurica dicta colono,
Ultima Sequanici qua tenet arua soli.
Et quae Brisiaci retinet cognomina montis,
Et videt hinc saltus Rhetia silva tuos.
Quondam etiam primi parebant cornua Rheni ,
Et late imperio subditus amnis erat.
Dum vetus antiquo stabat fiducia regno
Elveticas necdum moverat ira manus.
Hac satus eximia princeps virtute Philippus ,
Unicus ille domus Aemiliane tuae.
Quem generum terrae Rex Ferdinandus Iberae
Ascivit thalamis pulchra Ioanna tuis.
Quatuor Hispana genuit de matre sorores,
Et morum studiis , et pietate pares.
E quibus hanc Cimbri coniunx Isabella mariti
Divino peperit munere Dorotheam.
Dorotheam, teda quae mox praeeunte iugali
Sponsa Palatinum scanderet alta thorum.
Hinc etiam gemini, Mavortia pectora fratres,
Attollunt alto nomina clara polo.
Quos eadem illa tibi formosa Ioanna Philippe
Quorum Pannonias alter moderatur habenas,
Priscaque Boiorum possidet arua ducum.
Triplice regales vinctus diademate crines,
Et titulo regni nobilis Ausonii.
Alterius totis stat fusa potentia terris,
Et late cunctas possidet unus opes.
Caesare quo tuta est longa Germania pace,
Et crescunt placido cuncta sub imperio.
Huic hominum extremi Morini, fortesque Batavi
Parent, et totis Belgica ripa vadis.
Huic homines sero parent sub sole tepentes,
Quidquid et immensi circuit ora maris.
Qua pater exonera pelago sua flumina Rhenus
Quaque videt dives Bethica rura Tagus.
Idem et Romanas flectit moderamine terras,
Et regit imperiis Itala regna suis.
Et gaudent tutae placido sub Caesare gentes,
Quaeque colunt Tyberi proxima, quaeque Pado.
Cuius et aspexit nuper Carthago triumphos,
Et concussa novo est Africa terra metu.
Ac nisi vana volant veteris responsa Sibyllae,
Idem mox domitis auferet arma Getis.
Altaque victrici volitans super aequora classe,
Telluris dominus triplicis unus erit.
At parte ex alia, Cimbrorum gloria gentis,
Et veterum effulgent clara trophaea ducum.
Nam quibus ignota est generosa audacia Boli
Iniecit primas qui tibi Scaure manus?
Aut quis Theutobochi nescit fera praelia regis,
Miliaque Ausonidum tot superata virum?
Cum doluit caesos, damnato consule, cives,
Et posuit maestum territa Roma caput.
Et neque Seruilius turmis, neque Manlius illis
Viribus obniti sustinuere suis.
Quamuis tunc senos gereret pro Consule fasces,
Et iaceret magnas saevus uterque minas.
Et domita nuper Carthagine cuncta fremebant,
Summaque tum Latiae gloria plebis erat.
Sed velut obiectos torrens defertur in agros,
Vertice collectus Martia silva tuo.
Quem procul aduerso cum vidit pastor in aruo,
Attonitus pavidum cogit in antra gregem.
Sic quoque per summas Cimbrorum exercitus Alpes
Itala delapsus perculit arua metu.
Quin neque sic Parthus concussam terruit urbem,
Cum cecidit fato Crassus uterque pari.
Et Pacorus, vitam bello clausurus eodem
Vexabat Latias sanguinolentus opes.
Donec arenosis Marius revocatus ab Afris,
Restitit, et Libyco sole perusta manus.
Et iam fortuna vultus mutante serenos,
Carpserunt fessos otia lenta viros.
Quae certe ut vetus est gestarum gloria rerum,
Ausonidumque ipsis tradita vera libris,
Sic quoque contingit vestros eadem illa parentes:
Perficit et laudes incluta virgo tuas.
Nam quae terra tulit tantas generosa cateruas,
Prima eadem in lucem te tulit illa novam.
Illa tuo primum gavisa est incluta partu,
Primaque vagitus audiit illa tuos.
O tellus nullum non commemoranda per aevum,
Germani quantum est splendor ubique soli.
Quamuis nec minor est magni quoque gloria sponsi,
Atque etiam reges protulit illa domus.
Quaeque vides muro Pallatia structa vetusto,
Proxima qua celsa turris ab arce patet.
Hoc quondam illustres habitarunt vertice reges,
Illaque Romani Caesaris aula fuit.
Nunc quoque magnanimum vehit incluta fama Ropertum,
Et Pallatina gloria digna domo.
Cuius et Insubres senserunt arma manipli,
Auxilium populis cum tulit Arne tuis.
Et mox Euganei dives gens accola Ponti,
Teutonicum merito vexit honore virum.
Quae dum lenta patris labentur flumina Nicri ,
Merget et exceptas gurgite Rhenus aquas.
Gloria perpetuo stabit memorabilis aevo,
Solaque contempta morte superstes erit.
Ac si quando sui Musis reddentur honores,
Et veniet studiis pristina fama bonis.
Huic quoque cum Musis vivet per saecula nomen,
Hoc illi referent pro pietate deae.
Quare haec cum vestram decorant tot stemmata gentem,
Gloriaque ad summos tendit utrinque deos.
Et nunc tanta domum tibi ducitur, inclute Princeps,
Sponsa potens forma, sanguine sponsa potens.
Haec tua miretur quisquam nova gaudia demens?
Aut fieri insolito talia more putet?
Quin tecum summo laudes cantamus Olympo,
Thuraque caelestes ponimus ante deos.
Altaque regnantum veneramur numina divum,
Tot tibi qui facili dona dedere manu.
Ipse equidem ut vidi tam laetas undique turmas
Confluere, et plenis agmina tanta viis .
Et vidi vestras tam longo ex ordine pompas,
Et tua tot comites, inclute , terga sequi.
Hei mihi difficile est, animo quae gaudia sensi,
Quaque fui tractus, dicere, laetitia.
Certe non alio maiori tempora motu,
Invasit mentem Musa relicta meam.
Quae seu grata tibi est, seu nulla est gratia facti,
Carmina quae cernis qualiacumque dedit.
Quod si non animum ludunt praesagia nostrum,
Nec spes ex nihilo, quae venit, ista venit.
Nescio quid spondet venturo Iuppiter orbi,
Et current fusis tempora laeta novis.
Iamque dies veniet cum tu iustissime Princeps
Muneribus summis conspiciendus eris.
Ac tibi tum faciles producent vellera Parcae,
Et vives longa posteritate diu.
Teque etiam ad seros transmittet fama nepotes,
Qui tua perpetua nomina laude ferent.
Felices igitur per saecula vivite longa,
Iuncti legitimo femina virque thoro .
Vivite, et ad seros deducite tempora canos,
Et numerent multos pignora vestra dies.
Quaeque fides animos primo coniunxit amore,
Accenditque istas candida prima faces.
Haec eadem ad summam iunctos comitata senectam,
Mutua perpetuo foedere corda liget.
Haec quoque enim magni est sententia certa tonantis,
Cetera qui versat numine cuncta suo.
Ut quos iusta fides casto sociavit amore,
Nulla semel iunctos soluat amore dies.
Sed placide expectent postremi temporis horam,
Dum sociate claudant ultima fila deae.

SI prius Aonides Hymenaeum vestra camenae
Carmina nobilibus concinuere viris.
Huc age Musarum celebris chorus omnis adesto,
Carmine dicendus nunc Hymenaeus erit.
Tristis inexpletas Elegeia solve querelas,
Haud tibi nunc maestum nomen inesse decet.
Cinge triumphali flaventia tempora lauro,
Collige depexas fronde virente comas.
Ille tuus fautor, Princeps tua fama Iohannes
Imparibus numeris rite canendus erit.
Ede novo sponso dignas et principe voces,
Argutis hilares cantibus ede sonos
Tuque o praecipue Saxonibus incluta tellus,
Gaudia non tacito tanta reconde sinu.
Si quod enim tempus fuit, aut lux si qua per aevum
Non sine consilio qua numinibusque deorum
Esset solenni res peragenda modo.
Illa dies haec est, haec felicissima rerum
Lux tibi Cretensi more notanda venit.
Quae tibi iam precibus toties votisque petita,
Mille voluptates, gaudia mille dabit.
Tempus adest, vinclo quo nunc socianda iugali,
Pulchro ducetur pulchra puella Duci.
Urantur pia tura focis, iam floribus aula,
Iam niteant sparsis atria tota rosis.
Ecce venit virgo magnis stipata cateruis,
Iunctus et it sponsae Dux comes ipse suae.
Hunc late circum turmae panduntur equestres,
Multus et armatis stat cataphractus equis.
Undique nobilium populus coit omnis in unum,
Undique nunc ingens orbis in urbe fremit.
Dicite Saxones, quis vestrum viderit umquam
Tot simul illustres hac regione viros?
Scilicet assumptis hac nulla frequentior armis
Turba diu pacis tempore visa fuit.
Fluctibus aequoreis similis, quocumque vagatur
Ire procellarum milia multa putes.
Ullane posteritas credet? quis versibus umquam
Exprimet, aut verbis gaudia tanta suis?
Hei mihi carminibus non mea pectora clarum
Ingenium magnae fertilitatis habent.
Nunc equidem cuius numeris memoratur Achilles
Optarim vatis numen inesse mihi.
Quisquis adest coram sponso gratatur eunte,
Testatur cultu gaudia quisque novo.
Hic Tyrio incedit multum spectabilis ostro,
Incedit nivea concolor ille die.
Hic ferrugineos, virides hic gestat amictus,
Hic crocea pictus corpora veste tegit.
Dii quoque, nec ducunt homines haec gaudia tantum,
Laetitiae causam qua moveantur habent.
Emicuit solito formosior aequore Phoebus ,
Auraque vix umquam purior ante fuit.
Omnia nunc rident, nunc est pulcherrimus annus,
Undique nunc viridi germine floret humus.
Ipsa suam linquens etiam Venus alma Cythaeron
Nobilibus nymphis huc comitata venit.
Non qualis praesens inconcessis hymenaeis
Sed casto thalamo qualis adesse solet.
Illam gemmatis iuxta puer aureus alis
Plaudit, et in numerum crura manusque movet.
Blandiciae comites huic sunt, risusque iocusque
Assiduo aligerum turba secuta Deum.
Fratris ad Aeneae quondam sponsalia dicunt,
Sic illum terris isse Latine tuis.
Nec minus Aonii dulces heliconis alumnae,
Divinis celebrant gaudia laeta choris.
Gratanturque duci, cuius bonitate recepta est
Haec et munifica turba fovetur ope.
Cernis ut alterno moveant vestigia gressu,
Increpet ut digitis cantor Apollo chelym.
Rustica mirantur stupefacti numina Panes,
Mirantur Dryades Naiadesque deae.
Accurruntque leves Satyri, Faunique Napeaeque
Et qui praeterea rura nemusque colunt.
Quin et Saxoniam primum quum sponsa subisset,
Atque urbi veniens approperaret iter.
Accipiens sonitus imo pater Albis in antro
Caeruleum flavo sustulit amne caput.
Arrectisque diu subsistens auribus haesit,
unde voluptatis gaudia tanta novae.
Numquam desertis amnis pulcherrimus undis
Conspectus vultu lucidiore fuit.
Oceano facie similis, referentia patrem
Nerea, fulgebant lumina bina deo.
Densabant crispum viridantia gramina collum
Heliadum madidas fronde tegente comas.
Est locus Arctoas hic quo deflexus ad undas
Frugiferos nostrae perfluit urbis agros.
Populea viridis praetexitur arbore ripa,
Pictaque se multo flore coronat humus.
Hic stetit, et trunco mediis innixus in undis
Audiit insolita voce Hymenaea cani.
Ilicet obstupuit, suspensaque gaudia primum
Oppressam vocem continuere diu.
Tandem ubi laeticiae causam cognovit, et ingens
Prospexit latas agmen inire vias.
Reppulit obstantes madida de fronte capillos,
Et flavam gelido legit ab ore comam.
Demulcensque manu pendentem uligine barbam,
Creditus est tali verba dedisse sono.
Iamne mihi tandem multis optata diebus,
Iam votis toties sponsa petita venis.
Dilecto iungenda viro, iungenda marito,
Ingredere o terris virgo recepta meis.
Nec te poeniteat fortunatissima nympha,
Huic te quod nuptam contigit esse Duci.
Tu licet illustri sis stemmate nata parentum,
Et celsa ducas nobilitate genus.
Maioresque tuos claris insignibus ortos
A proavis et avis dinumerare queas.
Non virtute sua, non sanguine sponsus avito
Hic tibi vel patriis cedit imaginibus.
Si tibi commemorem cunctos ab origine prima
Saxoniae tollit se quibus alta domus.
Virtutemque virum, praeclaraque gesta, stupebis,
Sive voles belli, seu magis illa togae.
Nec tibi fictarum referam mendacia rerum,
Quae memoro scriptis fama vetusta dedit.
Atque utinamque sunt haec vera et digna relatu,
Cognita tam possent omnibus esse tuis.
Principio ante omnes Magnum admirabere Othonem,
Mensuram factis nominis huius habet.
Caesareos primus titulos his intulit oris,
Aspice quam raros inter habendus erit.
Innumeri reges illum tremuere potentes,
Sunt illi forti bella peracta manu.
Sedavit varios hoc vindice Roma tumultus,
Hoc tenuit vires Itala terra suas.
Vandalicas dextro superavit Marte phalanges,
Pannonio victor nomen ab orbe tulit.
O quoties illo vix adveniente feroces
Sanguine conspersit perfidus Ister aquas.
Succumbensque genu, nec tutus conditus alueo,
Fertilibus retro dicitur isse vadis.
Ceu Phrygiae Xanthus gelidis in montibus Idae
Destitit incoeptum caede retentus iter.
Sed mea virtuti non par oratio tantae,
Ista erat Heroo res memoranda pede.
Ut taceam reliquos Duce qui numerantur ab illo.
Nobilium quis enim tot fortia facta virorum
unus pro meritis dicere cuncta potest?
Forte etiam ex vestris qui fateatur erit.
Cui non notus erat, multis praestantibus actis,
Ernestus nostri principis huius avus?
Quo Duce non alius melior, vel amantior aequi
Et fuit, et longo tempore rarus erit.
Illi multarum sollers prudentia rerum,
Dexteritas illi principe digna fuit.
Ipse magistratus legit sanctumque senatum,
Ipse suis populis iura verenda dedit.
Et nisi cum sese vindex armaret in hostem,
Tranquillae semper pacis amator erat.
Virtutes autem reliquas si dicere pergam,
Ilias est laudum commemoranda mihi.
Praeterea quem non Alberti nomen in orbem
Venit, et est quo non fama relata loco?
Illius extremo divisos orbe Britannos,
Laudibus auditis obstupuisse serunt.
Illum Atlas norat, Thule ultima norat et ipsum,
Atque remota magis si qua sub axe iacet.
Illam magis illustrem nullum fecere labores,
Totque triumphanti parta trophaea manu.
Hic te si vatem sortitus Homere fuisset,
Esset Pelidae fama secunda suae.
Belgae victorem de se dixere feroces,
Indomitas Phrysii contudit orbis opes.
Ipsius auxilio disrupit vincula Caesar,
Captus ubi quondam Maxmilianus erat.
Nec tu, nobilibus Princeps memorande camenis.
Hac Friderice mihi parte tacendus eris.
Ardua quem vexit sublimis ad aethera virtus,
Nomen et aeterna posteritate dedit.
Huius sponsa viri si quis te facta docebit,
Iurabis superum laudibus esse parem.
Raro illi poteris quenquam conferre priorum.
Ex his quos habuit Teutona terra duces.
Cedite Romani , Graiorum cedite reges,
Haud aliquo vestrum vir fuit ille minor.
Hoc Tyberine suo tecum contendet alumno,
Albis qui fuerat barbarus ante tibi.
Scipio magnus erat populorum terror in armis.
Et Fabiis suus est sanguine partus honos.
Hic sine caede fuit dux formidabilis orbi,
Et sine vi palmam victor ab hoste tulit.
Magnificos alii bello meruere triumphos,
Bella magis vigil hic ne gererentur erat.
Adde quod et longae cum per sua tempora vitae
Auxerat innumeras pace quietus opes.
Non illas umquam luxu decoxit inani,
Nunc veluti regum prodiga turba facit.
Publica sed magis his adiuvit commoda plebis,
O patriae verus quam pater ille fuit.
Extruxit solido de marmore templa deorum,
Ut superis esset mutua cura sui.
Plurima turrigeris circundedit oppida muris,
Et posuit variis ardua tecta locis.
Tum quod praecipuam laudem famamque meretur,
Instituit celebrem nomine reque scholam.
Hinc promanarint nostris quae commoda rebus
Esse nihil toto notius orbe puto.
Hic sacra splendidius doctrina nitescere coepit
Obruta quae multis sordibus ante fuit.
Hic quae barbaricis tenebris confusa iacebat
Accepit vires utraque lingua suas.
Donique quid referam, quantis quoque sumptibus artes
Et quam munifica foverit ille manu.
Fabula narratur, Rhodiis quod Pallade natae
Deciderit largis aureus imber aquis.
Immensum est quantum vir et hic profuderit auri,
Dum statuit studiis praemia digna bonis.
Haec sunt facta ducum, iam nunc quibus incluta tellus
Saxonici regni nobilitata viget.
Horum tu similes nobis paritura nepotes
Incolumis longos vive puella dies.
Immortale genus tibi sit, tibi surgat in aevum
Perpetua magnum posteritate genus.
Et nati natorum, et qui nascentur ab illis,
Illustres omni laude sequantur avos.
Sic ait, ac pariter sponsamque ducemque relinquens,
Albis honoratum mersit in amne caput.
Et multum properans tardus gravitate senili.
Caerula caeruleis antra subivit equis.
O felix autem vereque beata, nec ulli
Pro meritis umquam lux celebranda tuis.
Quae primum nobis haec gaudia tanta tulisti,
Gaudia laetitiae non habitura modum.
Salue laeta dies, albo signanda lapillo,
Salue qua numquam gratior ulla fuit.
Si qua meis veniet, veniet si fama camenis,
Semper eris festos inter habenda dies.
At tu praeclarum specimen virtutis avitae
Princeps, et patriae gloria magna tuae.
Quem modo nos sponsum tanto veneramur honore,
Laetitiamque omnes nomine cuius agunt.
Hosce tibi exhibitos plausus agnosce tuorum,
Pectore qui vero te reverenter amant.
Et cum praelustri sis regum stemmate natus,
Totque tui generis fortia facta legas.
Macte animo iuvenis, claros imitare parentes,
Victurum meritis nomen ad astra refer.
Sic tua prole novae faciat te sponsa parentem,
Sic maneant vitae tempora longa tuae.
Vive diu regum sanguis, clarissime Princeps,
Sitque tuus felix et sine labe torus.

AT tandem frueris sperato laetus, amore?
Et venit in thalamos sponsae petita tuos?
Cui genus, et virtus, et plenis nubilis annis
Aetas, et tenero pulcher in ore pudor.
Sic quoque post longos placatus Iuppiter imbres,
Dissoluit liquidis nubila densa Notis.
Et redit auricomus per caeli culmina Phoebus ,
Et reparat fessum mitior aura diem.
Ergo Pierii celso de vertice montis
Huc este, o sacrae, corda novenae, deae.
Huc este, atque novum mecum celebrate maritum,
Gaudiaque in tacito quae fovet ille sinu.
Ceu quondam Aeacidae celebrastis carmine tedas ,
Dum sedet aequoreae captus amore deae.
Et laeti circum peragunt convivia Divi,
Tangit et auratam pulcher Apollo lyram.
Nam decet, et dudum fuit hic quoque vester alumnus.
Et multis coluit numina vestra modis.
Qui genitus veteres qua dividit Ella Tribocos,
Quaque secat lenis fertile Prysca solum.
Hinc pater amborum generoso flumine Rhenus
Excipit effusas aurifer amnis aquas.
Atque Argentoratum per longam nobile ripam
Ostentat, claris moenia culta viris.
Ardua sublimi surgens super aethera turri,
Atque monens ipsos eminus ore deos.
Hic, Musae , vestras puer enutritus in artes,
Iusta rudimenti tempora prima tulit.
Et didicit, quaecumque solent, tradente magistro,
Mollia cirrati discere corda gregis.
Non ludum, neque vina sequens, ceu plurima nostro,
Aevo luxuria perdita turba facit.
Sed tenera teneris incumbens mente camenis,
Excoluit studiis pectora casta bonis.
Atque hinc progressus, postquam aetas grandior, artes,
Maioresque alias suasit inire vias.
Qua placidus montes inter delabitur altos
Nicer , et in planos cursibus exit agros.
Paruaque per viridem sparguntur moenia ripam,
Parua quidem, at doctis moenia nota viris.
Huc se post primos aetatis contulit annos,
Tempora cum lustris degeret acta tribus.
Hic demum studiis impendit pectora iustis,
Explicat et totis carbasa plena Notis.
Dum partim saecli repetit monumenta prioris,
Atque omnem prisci temporis historiam.
Quis rerum status, et quis primus rexerit orbem,
Omnia cum tegerent Deucalionis aquae.
Quanta Semiramidis complerint iugera muri,
Qualis erat Cyrus dum Babylona capit.
Milia quot Graias hominum portarit in oras,
Qui siccabat equis flumina tota suis.
Duraque Neptuno tendebat vincula strato,
Et miserum ferro perfodiebat Atho.
Quam cito Pellaeus terram tremefecerit omnem,
Cuncta sub imperio dum tenet ipse suo.
Donec Romani complerunt omnia fasces,
Et victrix toto regnat in orbe toga.
Partim Saturni miratur saecula regis,
Vinaque spumantes sponte replere cados.
Mox pulsum regno Latiis iacuisse sub agris,
Aurea cumque suo tempora versa deo.
Hinc spolium Calidonis apri, navemque loquacem,
Velleraque Heroum fulua relata manu.
Bellaque tam longos Danaum producta sub annos,
Atque ipsos inter praelia gesta deos.
Pelidaeque iras, vectumque per aequora Ulyssem,
Et tot Penelopes atria plena procis.
Hinc et nascentis regni incrementa Latini ,
Actaque diversis arma, virumque, Notis.
Phoenissamque arcem, et saevum Didonis amorem,
Et tot cum Rutulo milia caesa Duce.
Omnia quae magnus quondam cantabat Homerus ,
Carmine dum celebrat Dorica castra suo.
Aut satus, antiquo qua condita Mincius Ocno
Moenia Mantoos alluit inter agros.
Cum quibus et rerum tacitos examinat ortus,
Et quae causa vices vertere quasque solet.
unde per aestivam breviori lumine noctem
Pallida per caelum Cynthia tendat iter.
Aut pater hiberno dum torpent frigore terrae,
Exigua lucem claudat Apollo mora.
Ignea quis tanto iaculetur fulmina motu,
Quis tanto superas concitet imbre plagas.
Num gravis in medio suspensa sit aere tellus,
Et reddant aliquem sidera versa sonum.
Quodque movet passim cunctis animalia terris
Aura sit, an vitae semina sanguis alat.
Et veniat certo virtus parienda labore,
An vetus ingeniis haereat iste vigor.
Qualia Cecropii docuerunt multa magistri,
Qua resonat sacris silva Lycea comis.
Consitaque ad gelidum Platanus se pandit Ilissum,
Et pia Socraticos provocat umbra sonos.
Ergo, nec immerito, postquam haec cognovit, et alte
Humanos ultra sustulit ora modos:
Illaque deprendit sensu, quae dedita curis
Pectora terrenis prehendere nulla valent.
Mox quoque venit honos, et tanti praemia facti,
Dignaque non una nomina laude tulit.
Praefectusque aliis , ludoque magister aperto
Quae didicit, versa iam docet ipse via.
Ut quondam in vacuis qui iactant membra palaestris,
Et tendunt levibus vulnera vana Notis.
Post ubi perceptae confidunt usibus artis,
Exercent medio, quae didicere, foro.
Protinus hinc igitur summam contendit in arcem.
Et posita in celso quae videt illa petit.
Ne genus intactum studiorum linqueret ullum.
Sed starent numeris omnia plena suis.
Euoluit veterum numerosa volumina legum,
Totaque non uno tradita iura modo.
Scilicet ingenuo quid distet corpore seruus,
Aut qui vindicta est liber ab imposita.
Quid pater, aut tutor, quid possit filius infans,
Quo nova iungatur foedere nupta viro.
Propria quae veniat rerum possessio lege,
Altius et quando seruiat acta domus.
Quas teneat vires hominum postrema voluntas,
Quaeve herciscundis sit data norma bonis.
Quanta liget promissa fides, quid pacta resoluat,
Mancipium quali veneat aere novum.
Quid populus, praetorue roget, quae poena luenda
Illis, qui pravo damna dedere dolo.
An liceat veteres iterum renovare querelas,
An ratio victi non sat habenda rei.
Quae quondam dubiis dum respondebat amicis
Scaevola, vel recti Papinianus amans.
Asportant passim pavidi sua dona clientes,
Et divina virum numina voce colunt.
Non secus ac Lycii coluere oracula Phoebi ,
Aut Dodonaei templa sonora Iovis.
Ventura quoties vatem de clade rogabant,
Aut qua summarum spe fruerentur opum.
Nec tamen haec isto versat tot scrinia pacto,
Conferat ut Musis tempora nulla bonis.
Sed quamuis longo nostra haec praevertit honore,
Et iunctum tanto nomine munus habet.
Illa tamen veteris relegit vestigia curae
Interdum, et notas respicit ore deas.
Nunc quoque tam variis distentus pectora rebus
Dum sponsam externa ducit ab urbe domum.
Dum parat, atque acri circumspicit omnia mente,
Quo fiant iustis debita quaeque modis:
Ipsam inter mediam tot rerum, carmina, turbam
Expetit, his thalamos gaudet obire novos.
His, ut Pierides venturi temporis aevum
Auspiciis , vestras exigat inter opes.
Quo decet, et vestros vos huc aduertere vultus,
Et placido coeptis ore favere novis.
Et tedas celebrare sacras, celebrare maritum,
Tanta qui coluit numina vestra fide.
Nam neque quae lectum scandet nova nupta iugalem,
Ipsa minus vestro digna favore fuit.
Quae simul et patriae, simul et virtute parentem
Eminet, et quovis digna puella viro est.
Namque quis ignorat constantis moenia Brettae
Atque armis pariter forte, virisque solum?
Quam neque belligeri quondam potuere Suevi,
Nec grave finitimi vincere Martis opus.
Cum late bello circum vicina maderent
Moenia, et incensos verteret hostis agros.
Tempore quo iuvenis regnum Ludovicus inibat
Hospitio fretus Celtica terra tuo.
Et nec adhuc omnis sublata resederat ira,
Tam variis aquila tela movente modis.
Ipsa iacet modicos inter pulcherrima colles
Pressa, sed in viridi condita tota solo.
Spicea quos vestit flava Ceres undique messe,
Partem etiam lento palmite Bacchus obit.
Summa tegunt sparsae non uno vertice silvae,
Quas tamen a longe moenia tuta vident.
Ima rigant crebro salientes flumina sontes,
Et pascunt laetas herbida prata greges.
Peruia quae tranant venientes undique venti,
Et totum veniens temperat aura locum.
Ut neque crebra minus conturbent nubila caelum,
Quale vident celsis abdita rura iugis.
Nec toties misera vexentur corpora tabe,
Ut qua lenta premit pestifer arua situs.
Sed pariter firmis crescant animalia membris,
Conveniensque animis corpora robur habent.
Hinc Reuchline tua senior de nepte Melanthon
Progenuit natos, pignora clara, duos.
Quorum qui gelidum procul hinc concessit ad Albim ,
Teutona Saxonicis qua secat arua vadis.
unus labentes Musarum sustinet artes,
Et quidquid dignum Cyclicus orbis habet.
Quo neque venturo nascetur pulchrius aevo,
Nec tot longa retro saecla tulere decus.
Alter quem patriis tenuit sors aequior oris,
Summo inter cives cultus et ipse loco.
Hanc tibi sponse tulit tanta virtute puellam,
Et dignam tantae posteritate domus.
Cui Venus et Charites, et quidquid amabile caelum
Possidet, intentum, cum pareretur, erat.
Quam tibi sic, credo, tacitos perstringere sensus,
Atque animum tota parte sedare tui.
Ut neque tum patrias inter pulcherrima nymphas,
Alciden traxit Deianira suum.
Nec tenera Aetolum movit Cleopatra maritum
Sumere pro patriis quae iubet arma focis.
Nam quos non oculos, quae non praecordia tangat
Ille rubens fusus blanda per ora pudor?
Aut quem non capiat tam suavis gratia linguae,
Et verba Hyblaeis aequiparanda favis?
Et faciles quos nulla tegit simulatio vultus,
Et mores grata simplicitate pares?
Ut taceam teneros artus, teretesque lacertos,
Oraque purpureis candida tincta genis.
Quale solent pulchro quondam effulgere nitore
Lactea cum teneris lilia mixta rosis.
Ut neque per caelum formosior iverit Hebe,
Amphitryoniadae iuncta marita deo.
Nec vaga per montes errarit pulchrior altos
Virgineos inter nota Diana choros.
Ac nisi vana meos deludit opinio sensus,
Iamdudum magno victus amore iaces.
Nam quos non aditus, quae non vestigia tentas?
Dum tacitis oculis ora, pedesque legis.
Et sequeris gressus, et verba incepta relinquis,
Et praesens, absens quod facit illa, facis.
Felices igitur quos tanto castus amore
Iunxit, et aetherei foederis igne, Deus,
Felices aevo vitam traducite longo,
Et glomerent vestros stamina multa dies.
Et vos, qui tantos modo conciliastis amores,
Gratia et auratis Cypria pulchra comis.
Perpetuos aequis amborum cursibus annos
Dirigite, et placido lintea ferte mari.
Tempora ut aequali currant ea tota tenore,
Alterna amborum corda ligante fide.
Atque iidem pulchra spectentur prole parentes
Et videant natos laetus uterque suos.
Donec longaevam concludat Parca senectam,
Rumpat et absumpta fila suprema colu.

AT tu Pierias iuvenis prognatus in artes,
Omnia cui doctae dona dedere deae,
At quam difficiles veniunt ad aratra iuvenci,
Cum iuga per longum dedidicere pati.
Et solito Eleis decurrit segnior aruis,
Ille diu nullo carcere missus equus.
Tam male desuetum revocas ad carmina vatem,
Dum poscis versus care poeta meos.
Nam mea perpetuis, quibus obruor undique, curis
Corda iacent Musis languida facta bonis.
Nec sis ingenium, nec sic mea tempora currunt,
Dulcibus ut possim rite vacare modis.
Et mea, si qua fuit, sic exarescere vena
Coepit, ut in mediis aestibus aret humus.
Utque arent herbae, cum fessos Sirius agros,
Et sitibunda malis ignibus arua premit:
Dum prohibent solitos aliena negotia cursus,
Et tenet aduersus carbasa prona Notus.
Ac quoties veteres animo contemplor amores,
Et studia illa, quibus deditus ante fui.
Hei mihi, quanta premunt turbatam nubila mentem,
Quam ferit indomitus pectora nostra dolor.
Non magis amissam queritur nova bucula matrem
Si qua per incertos sola vagatur agros.
Quam miser indignos doleoque gemoque labores
Ingenio qui me destituere meo.
Quo veniam hanc debes nostrae donare camenae,
Si, quam tu cupias, parcior illa venit.
Aut minus ista tuis respondent carmina votis,
Carmina post longas vix modo facta moras.
Quamquam equidem ille puto, quem tu expectas hymenaeum
Sic opera aut precibus non eget usque meis.
Nec sic difficilem sese dabit ipse vocanti
Sive tuae nuptae, me sine, sive tibi.
Tardior ut veniens, tot gaudia vestra morari,
Aut thalamis partis serus adesse velit.
Sive illum Idalii retinent umbracula luci,
Et Veneris dulci secubat in gremio.
Sive illum potior sedes super aethera vectum
Uraniae matris regna beata tenent.
Qui, nisi me fallunt animi praesagia nostri,
Iam properat comites, iam trahit ille suos.
Et mox ante torum cernes astare iugalem,
Tollentem crocea flammea vela manu.
Et iuxta puerum pulchra cum matre volucrem,
Qui Deus exiguus vulnera magna facit.
Quique subinde novos in amante resuscitat aestus,
Himeron, et Charitum pectora nuda trium.
Cum quibus et sacrae cantabunt carmina Musae ,
Cadmea quondam quae cecinere domo.
Martis Agenorio cum nupsit filia sponso,
Anguigenaeque novas obstupuere faces.
Namque ferunt Thebas Cadmus cum conderet altas ,
Atque domum sponsam duceret Harmoniam.
Venisse aetherios illa ad connubia Divos,
Et sua coniugibus dona dedisse novis.
Hos inter doctas carmen cecinisse sorores,
Virtuti summum quo tribuere decus.
Quod pulchrum est, carum est, dicentes, et quod honestum
Diligitur, turpis gratia nulla rei.
His tum Cadmeae sonuerunt vocibus aulae,
Talis caelesti venit ab ore sonus.
Quo tu sive illo nunc oblectabere cantu,
Seu melior qui te mulceat alter erit.
Sis felix, fatoque tuo, genioque beatus,
Quae tibi supremus dat pater, illa cole.
Ac quaecumque tuas accendent gaudia mentes,
Quascumque accipies corde volente vices.
Has precor, in longum serues feliciter aevum,
Et cedat votis, quod petis, omne tuis.
Illaque quae paribus nunc ardet Barbara curis,
Barbara te tali docta futura viro.
Illa velut pulchris vitis fecunda racemis
Exornet thalamos pulchrior ipsa tuos.
Illa tibi dulces pariat nova pignora natos,
Vultu qui reserant, ingenioque patrem.
Quos inter residens, teneras velut inter olivas,
Aspicias oculis gaudia parta tuis.
Atque ita perpetua rerum bonitate fruare,
Dum currant fusis ultima fila suis.
Et tibi longaevo, natorum turba superstes
Sollicita claudat lumina fessa manu.
Sic pater ipse velit summi regnator olympi,
Sic Deus e casta virgine natus homo.

HUC ades alterno repetens vestigia gressu,
Candida purpureis cincta Thalia rosis.
Huc ades, et laetos thalami celebremus honores,
Quos Deus, et castus conciliavit amor.
Quos sociate Charites, quos mista pudore voluptas
Et pia commendat pacis amica, fides.
Nam quantus passim consurgit ad aethera plausus?
Quae voces hominum, qualia verba sonant?
Dum faciem, vultusque, et pectora virgine digna
Laudant, et veteris stemmata clara domus.
Parte alia, vitae memorantur facta prioris,
Temporaque ancipiti tot vigilata foro.
Praecipue pietas, et amoris cura paterni,
Et servata toro fertur ad astra fides.
Singula quae dudum superum meruere favorem,
Visaque sunt tanto numine digna tegi.
Nam pater omnipotens, caeli qui praesidet arci,
Qui videt hoc oculis, quod sumus, omne suis:
Et casus hominum, et sortem miseratur iniquam,
Nec patitur miseros tempus in omne premi:
Desertos postquam thalamos, viduumque cubile
Vidit, et in sola pignora parua domo,
Audiit, et maestos gemitus, et verba precantum,
Promissi veteris memor, et bonitatis ab aevo
Complexus nostrum qua fuit usque genus.
Quaque idem pueros orbos, orbasque parentes,
Praesidio ante alios protegit ipse suo.
Unam de numero compellans voce sororum,
Quas partu quondam protulit Eurynome:
Nata tenes, inquit, Themarensis nomen Adami,
A puero is nobis deditus usque fuit.
Dum studio leges, et publica iura tuetur,
Ingenio magnus, nec minor eloquio.
Illius, ecce, iacet desertum coniuge limen,
Maeret et in viduo tristior ipse toro.
Nulla viro viae solacia, nulla laborum,
Deficiunt luctu tecta, domusque novo.
At tutum non est, socia sine vivere quenquam ,
Et veniunt viduo noxia multa toro.
Quare age, quae menti sedeat sententia nostrae,
Accipe, et haec opera perfice iussa tua.
Terra iacet vastos inter Mavortia saltus,
Hos Alpes, illos Martia silva facit.
Et totum liquido permeat amne solum.
Hanc olim veteres captam insedere Suevi,
Dum mutant regnis arua priora novis.
Gens valida, et nullis umquam lassata periclis,
Et semper prompta fortis ad arma manu.
Extera Germanos dum tentant bella colonos,
Et variant rerum Teutona regna vices.
Nunc quoque certa manent tantae vestigia famae,
Et celebrant nomen saecula nostra vetus.
Hic subnixa brevi pendet de vertice muro
Arx vetus, ad ripam molle fluentis aquae.
Mynsigerum sedes multos iam nota per annos,
Dum fovet hanc magni Caesaris aula domum.
Mynsigerum qui clara tuae cognomina rupis
Frundecum studiis emeruere suis.
Agnoscis Noxae villaeque e nomine factum
Nomen, et antiquae nobilitatis opus.
Hic igitur gentis decus et pars incluta Ianus
Cum natis habitat, coniuge cumque sua.
Austriacae Ianus pridem notissimus aulae,
Atque idem veteris nomine dignus avi.
Namque avus huius erat qui nomine dictus eodem,
Implevit meritis proxima regna suis.
Qui quondam Solymas illum comitatus ad oras,
Quo Duce se iactat Suevica terra novo.
Mox et Caesareos inter numeratus amicos,
Extulit hanc fama primus ad astra domum.
Cui tum successit patrias Iosephus in artes,
Ingenio et legum cognitione potens.
Consilio populos dudum qui rexit, et urbes,
Suevia dum regno paruit Austriaco,
Nunc senior posita curarum mole quiescit,
Caesaris in gemina magnus et ipse domo.
Quo satus hic noster, sed avi de nomine dictus,
Possidet haec generi debita tecta suo.
Vir, seu pace velis rebus seruire quietis,
Seu telis contra tendere tela, bonus.
Nubilis huic patrios sedet inter nata Penates,
Virgo decens vultu, virgo pudore decens.
Mechtyldim prisca dixerunt voce parentes,
Tantam illis de se spem modo nata dedit.
Non illa totis vivit solertior oris
Rerum, quas teneras mos agitare nurus.
Nam te seu Coae delectant fila Minervae,
Nulla magis tenerum pollice versat opus.
Seu te picta iuvant Phrygiae velamina vestis,
Effingit docta quidlibet illa manu.
Denique Maeoniae laudetur tela puellae,
Haec quoque texendi non erit arte minor.
Accedunt mores, et consona pectora formae,
Et pura a quavis labe pudicitia.
Multi illam thalamo iuvenes petiere iugali,
Multi illam donis muneribusque viri.
Ast hos intactam genitor seruavit in annos,
Sic nos, sic fati constituere Deae.
Hanc igitur talem, tantaque a stirpe creatam,
Cultori nostro iungere lege placet.
Illius hanc virtus, hanc et doctrina meretur,
Atque ea, qua miseros sublevat arte viros.
Quare age de summo praeceps delabere caelo,
Atque hinc Suevorum protinus arua pete.
Quoque vales, dulci verborum freta lepore,
Imbue securum pectus amore novo.
Virtutesque viri, et gestae praeconia vitae
Prosequere, et veteris nomina nota domus.
Legitimo ut coeant inter se foedere iuncti,
Gaudeat et thalamo laetus uterque novo.
Haec fatus genitor, caelo demittit ab alto,
Gaudentem donis, laetitiaque deam.
Illa patris monitus, divinaque iussa capessens,
Rhetica de summo fertur in arua polo.
Atque hinc Danubii spectans, hinc flumina Rheni,
Constitit in saxis Abnoba celsa tuis.
Inde Lycaonias qua se via pandit in Arctos,
Quaque patent aruis aequora, flectit iter.
Donec piscoso tetigit loca consita Nicro,
Notaque de castris moenia dicta Rubris.
Hic demum assurgens, modice contendit in altum,
Condita praecipiti qua stat in arce domus.
Et tacitum conclave petit, qua pulchra solebat
Inter lanificas virgo sedere nurus.
Quae tum forte, vagas dum cetera turba per aedes
Sparsa, vacant rebus femina virque suis:
Sola sedens tenui pulsabat pectine telam,
Falleret ut longas hac ratione moras.
Ergo nacta locum, et captato tempore, vultus
Exuit ambrosios, dissimulatque deam.
Et nota referens facie e popularibus unam,
Ante alias summa, quam colit illa, fide.
Cui sua consilia atque arcanos credere sensus,
Et quidquid tacitum forte habet, omne solet.
Sic exorsa refert: Ergo tu sola per omne
Tempus perpetuo capta labore sedes?
Nec vitae, aut animo quidquam largiris amico?
Nec misces curis otia grata tuis?
Aut etiam illa moves, patriam quo coniuge tandem
Ipsa tua serues posteritate domum?
En matura sedes, iam plenis nubilis annis,
Sola domi vacuo virgo relicta toro.
Nec teneros natos, Veneris nec praemia curas,
Nec quidquid thalamus dulce iugalis habet?
Perpetuone igitur carperis flore iuventae,
Nec te chara movent venerandae nomina matris?
Nec de visceribus pignora nata tuis?
Sed velut in sterili quae nascitur arbor arena,
Stabis inutilibus despicienda comis?
At non est isto fas quenquam vivere pacto,
Nec geniti hac homines conditione sumus.
Sed pater ille Deum, qui magnum condidit orbem,
Qui nostrum toto sparsit in orbe genus,
Ducere legitimo voluit nos foedere vitam,
Quamlibet et proprium iussit habere virum.
Addidit et certos, qui sic sociantur, honores,
Praemiaque et laeti pignora connubii .
Mundus ut hac serie totum duraret in aevum,
Iret et in summos nostra propago dies.
Quo decet aeternae te nunc submittere legi,
Quodque ferunt aliae, te quoque ferre iugum.
Hoc poscit genitor, series hoc longa parentum,
Hoc Venus, hoc Charites, hoc pater ipse Deum.
Ac velut ipsa tibi iam primis usque sub annis,
Et rebus studui semper adesse tuis:
Sic etiam hac tecum iam pridem in parte laboro,
Et generum soceris, et tibi quaero virum.
Atque equidem mentis nisi me praesagia fallunt,
Hunc oculis ipsum iam tibi cerno meis.
Non procul hinc locus est, medio qua flumine Rhenus
Celtica Germano separat arua solo.
Hic veteres olim fama est habitasse Nemetes,
Vallibus egressos Martia silva tuis.
Tempore quo ripam rex Ariovistus utramque,
Proximaque Helvetiis regna tenebat agris.
Urbem ipsam Graio dixerunt nomine Spiram,
Castrorum sedes seu fuit ista vetus.
Sive alia est ratio, neque cognita vocis origo,
Ceu male multorum nomina tecta latent.
Huc deferre suas solita est Germania lites,
Haec fora sunt terrae publica Teutonicae .
Hic illos videas, quos purpura vestit et aurum,
Qui legum nexus et vaga iura tenent.
Quos vis, aut hominum noxia facta premunt.
Solliciti rerum quaerunt responsa suarum,
Consiliumque malis auxiliumque petunt.
Nec magis antiquis celebrata est Delphica Pytho,
Aut Claros, aut Lycii templa vetusta dei:
Quam terras hodie memoratur Spira per omnes,
Qua sol Eous lucet, et Hesperius.
Hic igitur primos inter celebratur Adamus
Vir gravis, et magni pars memoranda fori.
Francica quem tellus Themari demisit ab urbe,
Wernherum veteri stirpe, domoque satum.
Primus qui patriam provexit ad aethera gentem,
Addidit et generi nomen, opesque suo.
Maximus idem inter fratres Ianumque, Petrumque,
Partu quos triplici protulit una parens.
Protulit illa quidem, sed fama parata labore,
Atque idem studii nobilitavit honos.
Namque tibi ut brevibus repetam haec ab origine dictis,
Notaque sit tantae res tibi tota domus.
Terra procul colitur syluis subiecta Toringis,
Ultima qua Franci clauditur ora soli.
Hanc ditione tenet, Latiae qui signa columnae,
Et factum a pullis nobile nomen habet.
Hic paruo in populo, sed avita stirpe creatos
Wernheros celebrat fama vetusta patres.
Wernheros quos cura soli, studiumque paterna,
Et pietas summos vexit ad usque polos.
Horum e progenie, talique ab origine fratres,
Hos, modo quos dixi, Francica terra tulit.
Quos pueros olim patria de sede profectos
Tres patria erudiit patruus unus ope.
Mox et doctrina et variis virtutibus auctos,
Omnes Caesarei misit in arma fori.
Vir pius, et magna dum vixit laude celebris,
Nec fama a sera nunc quoque morte minor.
Dictus et ipse quidem primaevi voce parentis,
Sed notus studii nobiliore sui.
Praecipue summos hos inter adeptus honores,
Eloquio quorum pulpita rauca sonant.
Hic ubi celsa Ducum surgunt pallatia Rheni ,
Moeniaque Aonidum stant operosa sacris.
Ast illi ut ludos, atque otia longa scholarum
Ornati titulis deseruere novis:
Protinus Imperii leges et castra secuti,
Pars etiam magnis addita Principibus,
Et decus, et summae pepererunt nomina laudis,
Armaque, et ingenuae nobilitatis equos.
Ac velut Eleo quondam certamine victor
Palladia vinctus tempora fronde redit:
Sic illi in populo, vulgique per ora feruntur,
Armorum insignes iidem et honore togae.
Denique ne nomen longo premeretur ab aevo,
Hoc quoque perpetuum his Caesar habere dedit.
Quodque soli fuerat pridem commune paterni,
Id sibi nunc proprium gens Themarensis habet.
Hoc studia, hoc virtus, hoc vitae gesta prioris,
Hoc operae Augusti promeruere fori.
Illi igitur tanto, talique a sanguine creto,
Invasit nuper parca maligna domum.
Consortemque tori eripuit, sociamque laborum,
Et matrem certis iam quoque pignoribus.
Vangionum in populo natam, genitore Georgo,
Praestanti quondam, munificoque viro.
Consilio cives, opibus dum fovit egenos,
Sprencelidum veteris parsque decusque domus.
Annae nomen erat, multis insigne puellis,
Gratia quas formae iungit, amorque viris.
Sed neque forma feras movit, neque gratia, Parcas,
Quin misera ante diem prodita morte iacet.
Et nunc ille sedens viduo tectoque, toroque,
Maeret ut amisso Daulias ales Ity.
Praeteritique memor, veteris solacia vitae
Poscit, et antiquae fata priora domus.
Quare age, si mecum tua stet coniuncta voluntas,
Et tibi idem placeat, quod mihi, consilium:
Haud equidem certas dubitem promittere tedas ,
Et tibi coniugii foedera laeta novi.
Hanc mihi multa viri virtus spem, curaque firmat,
Qua nunc affectam sustinet ille domum.
Idque etiam optarint longaevi vota parentis,
Id consanguinei cetera turba tui.
Denique et aetherii facilis regnator Olympi,
His aderit coeptis, consiliumque dabit.
Nec te nunc moveant alieni pignora lecti,
Aut aetas (aetas si tamen ista) viri.
Cui neque adhuc sparsis albescunt tempora canis,
Nec vitiat teneras prima senecta genas.
Hoc etenim maior ventura est gloria nuptae,
Si videare minus commoda sola sequi.
Si miseros natos alia de matre relictos
Suscipias, curis erudiasque tuis.
Nam neque civilis donantur praemia quercus,
Solum qui dextra se tegit ipse sua.
Sed qui vicini gladium a ceruice repellit,
Concivemque sua seruat ab hoste manu.
Ac pater omnipotens generi benedicit eorum,
Pupillos opibus qui viduasque iuvant.
Praecipites animi iuvenum, et mutabile pectus,
Et facile huc illuc, quo rapiuntur, eunt.
Ac veluti medias nullo rectore per undas
Pellitur a quovis acta carina Noto:
Pectora sic iuvenum partes versantur in omnes,
Dum ratio nondum, quae regat illa, subest.
At stabilit mentes aetas, et pectora firmat,
Tunc quoque iudicio conciliatur amor.
Denique non sola est thalami spectanda voluptas,
Atque etiam curas res habet ista suas.
A quibus immunis si vivere sola laboras,
Vivere communi conditione negas.
Et tamen o quanto fato meliore laborat,
Alterius quisquis parta labore capit?
Nam quibus haec opibus quam divite sorte fruetur,
Non illic gemmae desunt, non vestis et aurum,
Non quidquid pulchrum femina dives amat.
Assiduo tepet igne focus, serieque perenni
Annua suppeditat vina, dapesque, penus.
Vix illam vincat (faveat Rhamnusia dicto)
Semper quae cornu stat dea plena novo.
Huc adde ingenium placidum, moresque benignos.
Et qualem fingat nupta pudica virum.
Quaesi nulla movent animum tibi commoda tanta,
Nulla movent animum commoda (crede) tuum.
Sed durum est patriam, notasque relinquere terras,
Inquis, et haec multas tangere cura solet.
At patria est , ubicumque bene est: neque vivere dicas,
Uno qui tempus vivit in omne loco.
Ac patria quoties aliae quoque iere relicta,
Dum sequitur thalamos femina quaeque suos.
Aspice fraternas, totidem solacia, nuptas,
Quas eadem a patria sors tenet ista procul.
Quarum haec deseruit Tubaris cum flumine ripas,
Ursula Schantiadum progenerata domo.
Altera Furdericos inter nutrita penates,
Urbs vetus a Moeno qua sita nomen habet.
Ante virum Salicas comitata est Anna per oras,
Vidit et in summo Francica castra iugo.
Hic ubi dux idem populi, templique sacerdos
Sustinet officio munus utrumque pari.
Nunc eadem placido vivit sociata marito,
Caesaris in magno, qua sedet ille foro.
Nec tamen aut terras dolet haec, aut illa relictas,
Nec queritur patria se procul esse domo,
Sed pariter gratae, pariter cum coniuge iunctae,
Sorte viri gaudent utraque laeta sui.
Denique si tanta est, cognatos cernere vultus,
Atque aliqua patrios parte videre Lares .
Ecce tibi patruum, qui gente profectus eadem,
Iisdem tecta locis nunc Ioachimus habet.
Quem modo tractantem doctarum sacra sororum,
Dum canit Austriacum fortia facta Ducum.
Mox etiam poenas memorantem et praemia Divae,
Proxima quae magno cum Iove iuncta sedet.
Brisiacis nuper revocatum Caesar ab oris,
Augusto voluit dicere iura foro.
Cuius tu faciem quoties atque ora videbis,
Et patriam videas et patris ora licet.
Haec effata, procul tenues evadit in auras,
Seque Deam haud dubiis arguit esse notis.
Ast illi subita pressum formidine pectus,
Et tacita obsedit pallidus ora timor.
Et tela, et radii digitis cecidere remissis,
Nesciaque (attonitae par) sedet ipsa sui.
Mox calidus postquam redit in sua viscera sanguis,
Atque animum sensus pellit. ut ante, suus.
Ipsa Deae secum dicta atque audita revoluens,
(Namque deam certis iam tenet esse notis.)
Hactenus insolito paulatim ardescit amore,
Et nondum visi carpitur igne viri.
Ac velut in clauso luctatur fornice flamma,
Quam cinis iniectus, paruaque testa tegit:
Sic teneros animos intra novus aestuat ardor,
Quoque magis premitur hoc magis ipse furit.
Sed quid agat, prudens ne suos fateatur amores,
Et virgo, et tali filia nata domo?
Nempe vetat ratio, et generosi cura pudoris,
Famaque non ullo crimine laesa prior.
Ergo ea dum tacitas intra sua pectora flammas
Reprimit, atque omni qua licet arte domat.
Ecce idem interea diversa in parte Deum rex
Adiuvat, et coeptum promovet autor opus.
Namque Dea impulsus nuper Themarensis eadem,
(Huc quoque enim sumpto venerat ore novo)
Et genus, et mores, et vitam virginis omnem,
Extulerat verbis (a Iove missa) suis.
Misit, qui peterent solenni more puellam,
Praestantes opibus, consilioque viros.
Qui simul ac placido vultu invenere parentem,
Quaeque petant, iussis exposuere modis.
Ille volens animum charae cognoscere natae,
Insciaque ad curas corda parare novas.
Huic laudes, famamque viri narravit, et artes,
Et iuxta socii iura, fidemque tori.
Quae postquam accepit iam notum nomen Adami,
Atque ea quae praesens dixerat ante Dea,
Virgineo erubuit vultu suffusa pudore,
Et lacrimis blandae commaduere genae.
Mox animum revocans, paulum formidine dempta,
Verba facit, sed et haec mista pudore tamen.
Atque omnem prima repetens ab origine causam,
Sermonemque Deae, visaque signa refert
Hinc placitum superis non dedignata maritum,
Patris se totam tradidit arbitrio.
Ille igitur natae postquam cognovit amorem,
Sensit et haec superum numine cuncta geri,
Convocat in medium notos, et sanguine iunctos,
Consilioque horum iungit et ipse suum.
Nec mora, solenni fiunt sponsalia ritu,
Pactaque dicuntur lege tenenda pari.
Atque ita Mechtyldis Themarensi nubit Adamo
Sanguine, iuridico, clara puella viro.
Et nunc ista dies tedae sacrata iugali,
Qua veniat sponso sponsa iuganda novo.
Qua pueri te Hymenaee canant, sociaeque puellae,
Euincti teneras fronde virente comas.
Perque viam longa ducentes agmina pompa,
Laetentur placido, femina virque, deo.
Quare ades, et thalami festos celebremus honores.
Tempora purpureis vincta Thalia rosis.
Huc ades, et laetos imitemur voce canentes,
Mixtaque eant paribus carmina nostra modis.
Dumque alii in numerum violas, et candida iactant
Lilia, tu versus sparge Thalia novos.
Omnis ut incepto praestetur cultus amori,
Conditaque auspiciis lux eat ista bonis.
At tu cui superum genitor sic favit, et orbam
Restituit fato prosperiore domum.
Cui pariter fama praestans, atque ore puella
Ducitur in talamos, nupta futura, novos.
Pronuba cui laetos instaurat Gratia lectos,
Et tenet accensas Copia larga faces.
Divinae agnoscas auram bonitatis, et illud
Quo frueris, summo numen honore colas.
Nec te decipiant vani sine somnia mundi,
Nec te alio rerum, cura metusue trahat.
Felices, thalamo quos Iuppiter aequus eodem
Felices etiam, quibus idem sorte benigna
Pensavit taedis foedera rupta novis.
At quibus in viduo, ceu multos saepe videmus,
Aut etiam ingrato vita trahenda toro,
Non illos veniens laetus Sol aspicit umquam ,
Non illos, fessis cum iuga soluit equis.
Quo magis amplecti decet hanc te pectore grato
Fortunam, et placidi munera nosse Dei.
Ac velut ille suo totum complectitur orbem
Numine, et haec patrio cuncta favore tegit.
Sic tu nunc thalami, sic laeti compos amoris,
Debes haec animo dona fovere tuo.
Utque recens hominis quondam de corpore nati
Prodiit in lucem femina facta novam:
Sic tibi legitimo iunctam modo foedere lecti,
Dimidium debes esse putare tui.
Atque ita perpetuo castae moderamine vitae
Muneribus Divum laetitiaque frui.
Sed satis haec fuerit vestrum monuisse Poetam,
Iamque tenet portum fessa carina suum.
Vivite concordes genitor quos summus ab alto
Fovit, et auspicio iungit utrinque pari.
Vivite, et haec aevo producite tempora longo,
Vestraque eat multa prole beata domus.

LEgitimos iterum versu celebremus amores
Huc ades, et coeptis annue Musa meis.
Annue, et alterno repetens vestigia gressu,
Haec mecum solitis carmina pange modis.
Nam decet, et passim testantur gaudia mentes,
Quas amor et pulchro concitat ore Venus.
Et ferit immensas Hymenaeus vocibus auras,
Dum peragunt laetos femina virque choros.
Aspice, ut incensis rutilant altaria flammis,
Frondibus ut vernant atria tota novis.
Strata iacent teneris calcanda rosaria plantis,
Et pingunt nitidum gramina sparsa solum.
Undique laeticia tellus fremit, undique plausu,
Ingeminant festos arua, nemusque sonos.
Ipse etiam solito procedit clarior orbe
Phoebus , et auratis concutit ora comis.
Ergo ades, et tanti causas repetamus amoris,
Inque suas redeant carmina nostra vices.
Forte celebrabant solennes ordine pompas
Cum pueris mixti, virginibusque viri.
Et thyasos longo ducentes agmine matres,
Pulsabant tenero compita laeta pede.
Hic ubi stant geminos parua inter maenia colles,
Quos circum liquidis Nicer oberrat aquis.
Et iuxta ingenti surgunt ad sidera mole
Clara Palatini tecta, domusque Ducis.
Ecce per immensum delapsus ab aethere pennis
Ille ferox arcu, luminibusque puer.
Constitit in medio, qua celso curia muro
Aspicit aligero templa sacrata Deo.
Et nunc virgineos metitur lumine coetus,
Nunc idem blando respicit ore viros.
Scilicet e tanta si quem modo forte caterua
Inveniat, telis quem petat ipse suis.
Nec procul a primis, inque ipsa fronte cohortis,
Cura Palatinae cui data prima domus.
Publica quae scriptis, privataque iura notando
Cuncta suo seruat clausa sub arbitrio.
Aspicit incessu iuvenem, vultuque: sed arte
Et multa ingenii nobilitate senem.
Arnoldum laeti quondam dixere parentes,
Nunc titulis gaudet, nominibusque novis.
Hunc Cuba progenuit piscoso consita Rheno ,
Urbs vetus, et multis anteferenda fide.
Quae quodam insultus Hessi contempsit, et arma,
Dum seruat domino debita iura suo.
Obsopia genitor natus de stirpe, suorum
Inferior nullo, aut condition minor.
Praeturam (Latio liceat si dicere verbo)
Ipse puer primos postquam modo fecerat annos,
Artibus ingenuis deditus usque fuit.
E quibus et titulos, et magnos cepit honores,
Mox etiam tenero praefuit ipse gregi.
Nec solum aequavit triviales arte magistros,
Aut didicit tantum, qualia vulgus amat.
Sed bibit et sacros latices Permessidos undae,
Sensit et Aoniae numina, vimque Deae.
Hinc ubi prima novae venit lanuginis aetas,
Tinxit et infectas iam nova barba genas.
Militiae leges sectatus, et arma togatae,
Et Martem ambigui, iudiciumque fori.
Hac quoque legitimos opera quaesivit honores,
Et texit trepidos tempora multa reos.
Donec ad Archivi curas asscitus et aulae,
Mutavit studiis fata priora novis.
Hic ubi nunc magni pendens a principis ore
Sacra palatinae digerit acta domus.
Hunc igitur postquam conspexit in agmine primo,
Qui facit exiguus vulnera magna puer.
Protinus haec secum: Tanto ergo tempore solus
Nequicquam vires sentiet ille meas?
Nec quid amor possit, quid vincla iugalia lecti,
Noverit, aut nostrum perferet imperium?
Frustra igitur summos tetigere haec spicula divos:
Frustra arcus metuit Iuppiter ipse meos.
unus si iuvenis mortali matre creatus
Effugiat dextrae tela, facesque meae.
Explicet hic humili leges et iura popello,
Imperet et toto qua licet usque foro.
Defendat trepidos causa victrice clientes,
Vertat et a miseris iudicis arma reis.
At non et nostras vincet ferus ille sagittas,
Aut solita accensas reprimet arte faces.
Magnus erat vates, et casus noverat omnes
Quos secum veniens ferret, Apollo , dies.
Nec tamen ille meos idem a se reppulit arcus,
Aemonio iacuit victus amore Deus.
Rhetor erat toto notus Cyllenius orbe,
Et cantu, et veteri clarus in arte lyrae:
Sed tamen hunc Chione captivum traxit, et Herse,
Supposuit nostris colla premenda iugis.
Et nos hic ludat tantos impune per annos,
Aut aliquid vires non putet esse meas?
Haud ita me summi genuit moderator Olympi,
Nec talem novit me Venus alma suum.
Dixit, et plena promsit duo tela pharetra
Aurea, si memini cuspis utrique fuit.
Captatoque loco, modice qui surgit in altum,
unde oculis coetum cernere utrumque potest.
Constitit, et tento curvato poplite nervo,
Percussit valida corda notata manu.
Ast ille ut celeri sensit sua vulnera motu,
Vidit et insolitis saucia membra modis.
Attonitus primas stupefacto pectore flammas
Excipit, et lento, sed tamen igne perit.
Mox ut amor tacitas penetravit adusque medullas,
Et plena arserunt interiora face.
Vertit in aduersos flagrantia lumina coetus,
Mixtas virginibus qua videt ire nurus.
Dumque oculis longae circumspicit agmina pompae,
Carpit et obtutu proxima quaeque suo,
Haesit in ingenuae, captus velut, ore puellae,
Huius et in vultu lumina fixa tenet.
Et secum gressus nunc contemplatur euntis,
Nigrantesque oculos, purpureasque genas.
Nunc idem obseruat niveae vestigia plantae,
Compositasque comas, multifidosque sinus.
Denique quidquid habet quo se formosa puellae
Effert, hoc oculis perlegit omne suis.
Sed quanto ille magis perlustrat singula visu,
Tanto animo flammis interiore perit.
Non secus ac pleno si quando corripit aruo
Flamma recens segetem, quam levis aura movet.
Illa quidem primo sensim trahit obuia motu,
Nec nisi quae circum stant propiora metit.
Mox eadem valido conceptis viribus Austro
Ultima depascit lumine quaeque suo.
Quanquam seu ratio, seu fors hanc obtulit illi,
Non erat haec ulli virgo pudenda viro.
Sive genus spectes, nomen, seriemque parentum,
Sive etiam mores, ingeniique decus.
Nam fuit huic genitor doctrina cultus et arte,
Atque idem ingenuae clarus honore togae.
Illorum e numero qui longa aetate parentum
Dixere Augusto publica iura foro.
Hic ubi Spira iacet gelido contermina Rheni ,
Et minor in magnas Lutaris exit aquas.
Vir gravis et multa virtutum laude celebris,
Et merito regis nomina voce gerens.
Ipsa inter reliquas super una relicta sorores,
Partu quas triplici sustulit una parens.
Euae nomen habens, hominum quo diva creatrix,
Atque eadem coniunx prima, notata fuit.
Nicrinis vultu praestabat et ore puellis,
Nec morum, aut animi dexteritate minor.
Quae primo patrios inter nutrita penates,
Dum nondum matrem sustulit atra dies.
Mox alia ex alia mutata sede, sororum
Vixit cum multa laude sub imperio.
Donec ad hos venit fatis properantibus annos,
Nuberet ut tanto sponsa petita viro.
Non magis ergo Pelops humero celebratus eburno,
Flagravit flammis Hippodamia tuis.
Nec magis Eveni, patrias dum ludit ad undas,
Filia te vultu torruit Ida suo:
Quam modo conspectae facies, et forma puellae,
Illius accendit lumine corda novo.
Ardet amans, quoque ipse magis moderatur amorem,
Hoc magis ille ferox, et sine more furit.
At puer interea facibus succinctus et arcu,
Vidit ut haec telis vulnera facta suis,
Laetus ab eventu, et gaudens successibus artis,
Virgineos tacito subnotat ore choros.
Quamque tenet reliquam dextra moderante sagittam
Dirigit, inque sinus coniicit Eua tuos.
Nec mora, conceptis ardescunt pectora flammis,
Ardet ut accenso cum stat in igne rogus.
Et mox alternis agitati motibus ambo
Ut ferus ille prius, sic furit ista modo.
Haud aliter, vacuo cum surgunt nubila ponto,
Et spumant crebris caerula versa Notis.
Alterno circum pulsantur littora fluctu,
Inque vices rapitur mobilis unda suas.
Ergo cum tacitis flagrarent ignibus ambo,
Nec datur huic requies, nec datur ulla viro.
Deposuere metum tandem, flammasque fatentes
Hactenus insolito corda dedere Deo.
Coniungique pio gaudentes foedere lecti,
Submisere novo colla liganda iugo.
Ac pater omnipotens teneros miseratus amantes,
Perpetua thalami iunxit utrumque fide.
Et nunc illa dies, cupido qua prima marito
Sponsa venit tenerum compositura latus.
Gratantesque canunt, praeeuntibus ordine tedis ,
Mixtos cum precibus femina virque iocos.
Quo decet et nostras testari gaudia mentes,
Teque tibi solitas Musa subire vices.
Dumque alii violas et amoena rosaria iactant,
Totus ut iste dies, et qui nascentur ab isto,
Talibus auspiciis convenienter eant.
Inque novas laeto coeuntes omine tedas ,
Laeticia degant tempus in omne pari.
At tu cui faciles afflavit Iuppiter auras,
Cuique tument placitis carbasa plena Notis;
Principio superum grato bonitate fruaris
Pectore, et haec memori numina mente colas,
Quamque tibi casto iunxit dea candida lecto,
Hanc reputes partem corporis esse tui.
Quo, velut ille Pater, qui primus vixit in orbe,
Coniugis amplexus viscera chara suae est;
Sic tu dilectae potiaris amoribus Euae,
Sitque eadem curae summa modusque tuae.
Hinc quoque si qua tuas accendunt carmina mentes,
Et placet officio Pieris ista suo.
Respice desertas, quondam tua numina, Musas,
Quaque potes, miseras assere parte, loco.
Aspicis ut longo vilescant turpiter aevo,
Praesidiis orbae, muneribusque suis.
Iamque Medusaei deserta fluminis unda,
Vasta sacris iaceant debita regna choris.
Atque iterum ad veteres inclinent omnia lemas,
Seu sors, seu movet hanc Parca maligna rotam.
Quare age nequa gravis nimium, aut non aequa potestas
Has solita pellat de statione, cave.
Neve diu cultos nemorum, laticisque recessus
Linquentes, miserae devia rura petant.
Sed velut ex alto, iactatis porrige dextram,
Et velo fessas, remigioque iuva.
Est tibi qui placidum se prebet in omnia princeps,
Princeps aetherio dignus honore coli.
Sospite quo veterum revirescit gloria regum,
Statque Palatinae fama renata domus.
Quem si fata virum seruant, si Iuppiter aequus
Prorogat in longas tempora laeta dies,
Haud equidem dubitem, nascentis saecula mundi,
Et primas hominum posse redire vices.
Incolumesque sua mansuras sede camenas,
Praesidio tutas, numinibusque novis.
Est tibi qui pendet de Principis ore supremus,
Vir pius, atque animi dexteritate potens.
Cuius nec studium deerit, neque tota facultas,
Qua valet ingenio, qua valet eloquio.
Vindicet ut sacras patria pietate sorores,
Restituatque suo numina spreta loco.
Quorum praesidio, propria virtuteque fretus,
Qua licet, affectas suscipe parte, deas.
Nec sine, ut invidia piorum ea dona premantur,
Praesidio quorum regna Ducesque manent.
Sic tibi Dii faciles sint, et tua vota secundent,
Acceleretque novas pronuba Iuno faces.
Sic Venus et blando faveat tibi Gratia vultu,
Et laetum faciat te tua Vita patrem.

SI Credit auricomus post tristia nubila Phoebus ,
Cum pluvia terrae commadere diu:
Sic postquam saevae requierant frigora brumae,
Affectum reparat mitior aura solum:
Nec fera perpetuo furit inclementia caeli,
Nec pelagi semper verberat Eurus aquas.
Passus es infestas iam tempora longa procellas,
Passus es indignis tristia multa modis.
Dum gemis ereptam properato funere natam,
Pignora quae thalami prima fuere tui.
Dum gemis amissum longaeva aetate parentem,
Et procul hinc alio condita busta solo.
Mox simili tenera spoliaris coniuge fato,
Invida quam iustum mors tulit ante diem.
Tandem etiam patriae sortem miseratus acerbam,
Principe dum tellus orba stat isto suo.
Omnia quae modico Lachesis sera temporis aevo,
Obiecit domui damna ferenda tuae.
At nunc in melius vertit Dea lubrica vultus,
Et rediit rebus laetior aura tuis.
Quosque tibi vacuos non aequa sorte penates
Destituit coniunx morte perempta prior:
Hos tibi nunc Dominus fatis melioribus augens,
Et thalamo, et nupta te beat, ecce, nova.
Ipsa quoque amisso doluit quae Principe tellus,
Successore iterum sublevat ora novo.
Successore, diu quo vix, puto, amantior aequi,
Aut pietate pari notior alter erit.
Cuius opes sacri non ultima fama Palati,
Tu quoque parte tua, consilioque iuvas.
Perge igitur felix, tua quo fortuna vocat te,
Perge age, et oblatis utere, sorte, bonis.
Quaeque Deus primo rerum fundavit ab ortu,
Et rata praecepit legibus esse suis,
Haec sequere, et Domini confisus numine dextro,
Muneribus releva damna priora novis.
Grata tibi pietas sit, grata modestia vitae,
Quique decet castos multus in ore pudor.
Invitent anni, primoque in flore iuventa,
Invitent animum cetera dona tuum.
Et genus et virtus parte ex utraque parentum,
Et patria amborum non ita iuncta procul.
Ipsum etiam puri ductum de nomine nomen
Candoris certum pondus habere puta.
Sic bonitas Agathae, sic gratia amabilis Anne,
Et bona censetur nomine quaeque suo.
Hoc quoque enim verum est, imitantur nomina mores,
Quodque bonus dici gaudet, id esse volet.
Quo fretus, reliquae summam spe concipe vitae.
Atque animo subeant optima quaeque tuo.
Nec tu quae stulti mirantur pectora vulgi,
Neve ea quae praesens aspice mundus amat.
Nec te divitiae, nec avitae stemmata gentis,
Nec formae moveant nomina, neve decus.
Forma bonum fragile est, nec longos durat in annos
Utque rosae spatio sic perit illa brevi.
Nec sors haeredem , nec avorum fata sequuntur.
Fortunae expositum est quidquid avarus habet.
Optima dos vitae probitas, moresque pudici,
Et species merito quae valet, illa valet.
Cetera sunt vani ludibria pleraque mundi,
Ac subito quovis impete victa ruunt.
Quare alii captent et opes, et inania regna,
Et speciosa putent anteferenda bonis.
Attonitisque oculis vultus mirentur, et ora,
Et quidquid tenerum mollia corda rapit.
Tu Domino seruire para: tu munera vitae,
Et thalami quae sunt commoda vera pete.
Praecipue genus hoc vitae placuisse tonanti,
Inde usque a primi temporis orbe puta.
Idque tibi casus adhibe solamen in omnes,
Fortiter ut quidquid sors feret, omne feras.
Nam pater omnipotens nuper tellure creata,
Cum mortale nova conderet arte genus.
Aspicit e gleba quem pridem fecerat uda,
Errantem tacito sola per arua pede.
Et secum humanae versans incommoda vitae,
Esse hominem solum, durius, inquit, erit.
Quin sociam vitae facimus, sociamque laborum,
Huius quae curas, tristitiam que levet.
Et seu laeta ferat cursus fortuna secundos,
Seu tristes, eadem sit comes usque viro.
Sic ait, et dulci sparso per membra sopore,
Fusus in herboso dum iacet ille solo,
Ipse novo demptam tollit de corpore costam,
Utque hominis faciem sumat, et ora iubet.
Nec mora, divina producitur arte puella,
Tota decens vultu, corpore tota decens.
Qualis nec prisco laudata Semiramis aevo,
Nec fuit Argivis tot repetita procis.
Hanc homini certo coniungit foedere lecti,
Et vitae sociam totius esse iubet.
Et tolerare una nullo discrimine rerum,
Seu bona fulgerent tempora, sine mala.
Atque ita coeperunt veteris connubia mundi
A summo quondam condita prima Deo.
A quibus inde genus nostrum processit et ortus,
Quam late passim terra fretumque patent.
Adque toros tanto veniunt autore iugales,
Nunc quoque solenni femina virque fide.
Quamuis non solum fuit haec sententia Patris,
Quo duce iuncta viro femina prima fuit.
Quinetiam ipsa monent sancti miracula Christi ,
Quantus honos tedae , gratia quanta tori.
Christi quem veterum cecinerunt carmina vatum
Non genito genitum de genitore Deum.
unus qui nostrae deleret crimina vitae,
Panderet et caeli primus ad astra viam.
Namque hic ter denos ubi iam compleverat annos,
Nuper Iordanis flumine tinctus aquae.
Tradere cum populo Patris praecepta pararet,
Postpositaque novam lege docere fidem.
Forte Canam venit, Galilaeia rura, vocatus
Hic cum deficerent genialis pocula Bacchi ,
Staret et epotis sobria mensa scyphis.
Nate vides, inquit genitrix, ut dona Lyaei
Desint, laeticiae demptaque causa viris.
Respice quos casti iunxit concordia lecti,
Atque tua fretos nos bonitate iuva.
Cui prius ille suo fatus de tempore pauca,
Fontano impleri vasa liquore iubet.
Sex positae stabant undis lustralibus urnae,
Metretas capiens quaelibet una duas.
Has ubi mananti complerunt fonte ministri,
Et plenas illo constituere loco.
Protinus ille suo, visu mirabile, nutu,
Vertit in optatum flumina nota merum.
Obsequitur natura Deo, versoque sapore,
Fit vinum, tenuis quae modo fluxit aqua.
Hoc operum primum fecit tunc ille suorum,
Vim quibus asseruit numinis ipse sui.
Hoc idem sacras decoravit munere tedas ,
Ut vitae e cunctis quod probet ipse, genus,
Nec gemmas, aurumue dedit, Tyriasue lacernas,
Qualia securum munera vulgus amat.
Nec sponso lati donavit iugera fundi,
Aut procul e nives marmora vecta paro.
Sed vini genitum vera de vite liquorem,
Laeticiae ante omnes qui dator esset opes.
Scilicet ut thalami sociatos lege moneret,
Exigerent laeta tempora pace data.
Tristiciamque omnem vitae, durosque labores
Solueret amborum iunctus amore torus.
Nam neque sic aurum, nec lucida gemma refulget,
Nata sub Eois sit licet illa plagis:
Ceu thalamo iunctos inter concordia fulget,
Mutua quam stabili vincit amore fides.
Praecipue Domini si sit coniuncta voluntas,
Huius et illorum pectora tangat amor.
Tunc o tunc facili succedunt omnia cursu,
Dirigit et placidas aura secunda rates.
Quaeque vetus cecinit Solyma sub rupe Propheta,
Vertice qua sacro surgit ad astra Sion.
Cum varias hominum celebraret carmine dotes,
Qui Dominum vera cum pietate colunt.
Cuncta ea proveniunt, Domino tribuente, marito.
Cui rata concordi stat sua pace domus.
Namque velut largos profert umbrosa racemos
Ante fores pingui consita vitis humo:
Sic illi castis gaudens complexibus uxor
Ditabit multa prole beata domum.
Et velut aspectu gaudet nascentis olivae,
Qui peragrat laeti iugera culta soli:
Sic idem accumbens, dulces, sua pignora, natos
Haerentes lateri cernet utrinque suo.
Quos medios inter proprio quaesita labore
Carpet, et assueti foenore vivet agri.
Mox placida cum pace senex, fessusque dierum
Attollens longa lumina tarda mora.
Natorumque videns natos, paruosque nepotes,
Gaudebit laeta posteritate domus.
Nec ferus hunc miles, nec abactor laedet Iberus,
Non premet hunc patriae saeva ruinae suae.
Nec procul horrebit vastantes omnia Turcas,
Nec feret ipse sua Martia tela manu.
Omnia sed placida peraget sua tempora pace,
Exiget et longos et sine labe dies.
Dum patria incolumi, saluisque penatibus illi
Admoveat seram Parca suprema manum.
Talia concordes expectant dona maritos,
Sic Dominus castos seruat, amatque toros.
Felices igitur, felices terque quaterque,
Auspice quos iunxit copula sancta Dea.
Nec mala funestis soluit querimonia dictis,
Noxave divulsis separat atra toris.
Ante diem veniensque claudit Parca supremum
Et super iniecto condit utrumque solo.
Quare age quae Dominis primo sancivit ab aevo,
Cum terras liquido cingeret Oceano.
Mox sacer ipse suo stabilivit numine Natus,
Cum versa in liquidum substitit unda merum.
Denique tanta quibus sunt addita commoda vitae,
Quanta licet versu nec numerare brevi.
Haec sequere, et summi fretus bonitate parentis
Accipe quae veniens dat tibi cumque dies.
Et tua vota simul, tua pectora crede vocato,
Omnis ut illius res eat auspiciis .
Ille tuos thalamos moderetur, et omnia lecti,
Ille tuas veniat pronubus ante faces.
Illius una manet certa atque immota voluntas,
Quam neque vis venti, nec domat ira maris.
Qua duce contemnes mistos Aquilonibus Austros,
Qua duce nec metues fulmina, vimque Iovis.
Perge modo, atque avib. tua perfice coepta secundis,
Quique vocant ultro, carbasa pande Notis.
Nec sine diversum pudor aut metus abstrahat, aut te
Vertat ab incoepto vis aliena tuo.
Sed Domino confide, bonus qui rite vocanti
Ipse aderit, cursus et reget ipse tuos.
Atque haec alterno male condita carmina versu
Mitto tibi, o nostrae pectus amicitiae.
Tu precor officium veteris ne sperne poetae,
Quaque potes Musas parte tuere bonas.
Sic pater omnipotens tua numine vota secundet,
Et placido accipiat te tua sponsa sinu.
Sic tua lanificae producant stamina Parcae,
Et glomerent fusis tempora longa suis.

CUltor et interpres Latii non ultime Iuris,
Inque Palatino pars memoranda foro.
Cuius in hoc versu prohibet me ponere nomen,
Inter productas syllaba clausa brevis.
Quae tibi Troglarctus misit modo carmina vidi,
Et placet ingenui Musa laborque viri.
Quem pariter superi, pariter vis mentis honestae
Excitat, ut castos laudet, ametque toros.
Hos puto, quos summi commendant iussa tonantis,
Mutuaque alterno iungit amore fides.
Ergo etiam illa tui consors dulcissima lecti
Pieridum posthac voce superstes erit.
Atque domus lati celebris cognomine fundi,
Ibit doctorum fama per ora virum.
Exornata, quibus tu praestas laudibus, et te
Usque sub excelsos, auspice, vecta polos.
Utque prius placitae gavisa est nomine fagi,
Sub cuius iacuit tegmine tuta diu.
Sic illi nitido posthac preciosius auro
Deductum Augusti nomine nomen erit.
Felices igitur quos copula sancta ligavit,
Felices iuncti femina virque toro.
Det Deus, ut vestrum multos seruetur in annos
Connubium , et toto tempore duret amor.
Det Deus, ut multa locupletem prole parentem
Te videat longa posteritate domus.
Utque suas inter laetatur Pampinus uvas,
Quam late sparsos palmes inumbrat agros:
Sic natos inter natorum sedula mater
Aspiciat thalami pignora laeta fui.
Quae tandem vobis actae post tempora vitae
Imposita claudant lumina fessa manu.
Et cum iam cineres posita condentur in urna,
Et super iniecta busta tegentur humo:
Extremum gemino dicant saluere parenti,
Et crebra amborum nomina voce sonent.
Atque haec implicitus non aequis undique curis,
Dum premor, insuetum sustineoque iugum.
Adversa, fateor, scripsi tibi pauca Minervae,
Dum capiunt animos facta aliena meos.
Dum vocor a solitis retro per devia Musis.
Et refugit coeptos syllaba pesque modos.
Quo licet ignoscas, et dum tibi plura nequimus.
Haec capias placida carmina pauca manu.
Nam nimis haec nostra est vera excusatio: multum
Nos voluisse quidem, sed potuisse parum.
Quamquam si vetus est, eadem et tua nota voluntas.
Haec tibi pro multis pauca placere sines.