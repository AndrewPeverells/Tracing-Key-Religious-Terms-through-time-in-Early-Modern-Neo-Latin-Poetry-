Innumeros aditus ac mille foramina tectis
Addidit; et nullis inclusit limina portis.
Nocte dieque patet: tota est ex aere sonanti.
Tota fremit: vocesque refert: iteratque, quod audit.
Nulla quies intus, nullaque silentia parte.
Nec tamen est clamor: sed parvae murmura vocis:
Qualia de Pelagi (si quis procul audiat) undis
Esse solent: qualemue sonum, cum Iuppiter atras
Increpuit nubes, extrema tonitrua reddunt.
Illic credulitas, illic temerarius error;
Vanaque Laetitia est, consternatique Timores:
Seditioque recens, dubioque auctore susurri.
Ipsa, quid in caelo rerum, pelagoque geratur
Et tellure, videt, totumque inquirit in orbem.