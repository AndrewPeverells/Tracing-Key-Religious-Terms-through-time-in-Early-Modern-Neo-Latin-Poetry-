CUr TE quisque colat; cur sis in amoribus Orbi;
Cur mea sit laudi Musa dicata TUAE:
Hoc speculum poterit, PRINCEPS, Tibi reddere causas,
Quaelibet est laudis causa figura TUAE.
TU Speculum es Mundo Recti: quaeque emicat in TE
Virtus, ceu puro cernitur in speculo.
Sed neque cuncta patent; sed plurima contegit ipse;
Quae celare nequis, sunt, ut amere , satis.
ALpha Ducum, pariterque bonis laudate, malisque;
Qui stas pro populo, Marte, Pedoque DEI:
Cui DEUS obliquae superare silentia Famae,
Matus et invidia nomen habere dedit.
Virtutem cuius socii mirantur, et hostes;
Quis TE summa super laudibus astra veham?
Te Pietas Sanctum: Tua Te Clementia mitem;
Te placidum, ac fortem mens generosa facit.
Te dignum celsis prudens sapientia sceptris;
Te reddit Castum sobrietatis amor;
Summa Tibi Iuris; summa est reverentia legum;
Omnibus es mitis; sed tamen aequus eris.
Denique TE vivax quoque post Tua funera, Virtus;
Famaque laudatrix, non moritura, ferent.
Sed laudando TUIS stolide cur laudibus obsto?
Nil potis est illis par mea Musa loqui.
Sed brevis haec laudum, Princeps, sit summa TUARUM,
Quod dici possis Publicus Orbis Amor.
WILHELMI Archiducis LEOPOLDI Symbola cernis ;
Tam magni mores PRINCIPIS ista docent.
Sunt oculus, laurus, frenumque, agnusque leoque,
Iuncta sed ad Christi iussa coire Crucem.
Vim leo magnanimam, mitem sed denotat Agnus:
Ne spernas Agnum; cum volet, ille leo est.
Principi ab exemplo venit haec connexio Christi,
Is leo de Iuda, sed simul Agnus erat.
Dant sic affecto sapiens Prudentia laurum,
Et bene compositi frena restricta animi;
Sumitur Ã  solo Crucis haec sed laurea trunco,
Qua regit ille alios, Victor et ipse sui est
Hinc illi Pacis, viret hinc et laurea Belli,
Hinc Crucis, et verae Religionis amor.
Singula magna quidem; sed sunt maiora, quod illis