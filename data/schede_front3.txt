ITE bonis avibus, feliciter ite Camenae,
Reginamque bono visite Lucifero.
Illa perhumanis vos amplexabitur ulnis,
Princeps Castalii virgo Britanna chori.
Ut merito gressus talem gaudebis in aulam
Ferre, verecundo grex adamate gregi!
Ut merito, Charitum numero comitate, benignos
Munificae vultus experieris herae!
Credo equidem, non ulla alia iurabitis ipsae
Principe vos dignas esse, fuisse, fore.
Indeptae grandem modicis simul estis amorem.
O quantum est magnae parva placere Deae!