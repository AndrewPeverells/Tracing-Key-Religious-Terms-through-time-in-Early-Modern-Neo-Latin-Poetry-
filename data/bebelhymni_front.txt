Federice ingens specimen decusque
praesulum. ex zollern genitus vetusta
stirpe. germanas celebri per oras.
atque per orbem
Forte mireris pater o benigne
quid tibi ignotus tenuis poeta
carmine inculto. et rudibus camenis
scribere tentem
Cui nihil crassum. rude nec placere
possit: aut doctas penetrare ad aures
qui sapis priscam sophiam: prophetas
castra sororum
At licet vires genius negavit
et mihi desint clarii furores.
mens tamen gestit lyricis minutis
ludere tecum
Atque nec grandi recinam cothurno
clara priscorum: simul et parentis
gesta: vel fratrum celebrata passim
teutonas inter
Nec tuas laudes resonare iam iam
pergo: quae magnum peterent volumen
quale smyrnaeus cecinit poeta
callidi ulyssis
Haec sed in praesens tacuisse mens est
at rogo praesul precibus pudicis
mitis auscultes. tua laus: agetur
et decus ingens
Ast mihi tecum dominus colendus
atque herus clare: et sobolis vetuste
steffel henricus (.dolor o) parente
orbus utroque
Orbus: et nullo auxilio iuvatur.
ipse si desis: tenerae iuventae.
ergo deserti miserere ephebi.
optime praesul.
Nobilem non sic patiere stirpem.
atque cognatam penitus perire.
quae nitet longa serie parentum: et
stemmate multo.
Te geras illi pietate patrem.
tu vices matris. simul et patronum.
hoc rogat vivus: rogitant sepulti: et
nomen avorum.
Tu salus et praesidium puelli.
vita: spes: nomen: columen parensque.
eleves maestum: fer opem iuventae.
sanguine iunctae.
Quem vel iratae poterant novercae.
atque vel praegnans adamare tigris.
nobilis qui sit puer. et venustus.
atque tenellus.
At licet nullis precibus moveri.
debeas: per te satis incitatus.
illius sortem: et genus ampliare.
Et decus omne.
Attamen nobis animum movebat.
insitus quidam dolor orbitatis.
atque amor quondam domini verendi.
scribere iussit.