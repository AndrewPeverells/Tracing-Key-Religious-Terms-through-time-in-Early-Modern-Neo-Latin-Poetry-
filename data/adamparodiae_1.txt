ANNI circlus abit fixa vice Solis et meatus
Canuntque Iani festa plebs Kalendas.
Ac neque Mors hominum letat genus, aut Avernus ignis;
Nec corda gelido dirigent tremore.
Iam late Eusebie fundit iubar, emicante caelo;
Iunctique turbis caelitum beati.
Suavia iam celebrant commercia; dum polum renatis
Servator orbis pandit universis:
Nunc decet et CHRISTO gratum melos intonare chordis,
Et ore, Flamen quod replevit almum.
Nunc et ad exemplum Veterum decet expedire vota;
Seu dona mittas, sive metra solum.
Christi natalis ducit Styge perditam catervam,
Gentesque caecas, ô GRUNAEE docte.
Gratia caelestis spem nos facit inchoare longam;
Systema iam Nos caelicum tenebit;
Tempeque aeterni Paradisi: quo simul migrans;
Non dente sortis iciere nigrae;
Nec Fati insidiis terrebere; quas tremunt profani
Mortalium quandoque sancti et ipsi.

QUAERATUR stolidis nummus, et aureae
Gazae, Iudaici more Cupidinis,
Quam vim cumque rei feta metallicae
Tellus viscere continet.
Nos, CONRADE, nihil quaerere, nec leves
Argenti philyras, protegere inscii,
Nec baccas Pharium per mare concheas,
Non saxo egregias domos
Curamus, superi terrea. Nam Deus
Affectusque animus rite potens, vetat;
Donum concilii caelitis, et decus,
Cura prodigere aerea .
Quis Ditem laqueis saevum Acheronticis
Non vitaverit? aut artifici dolo
Partas divitias? aut odio DEI
Idoli scelus aemulum.
Nos gurgustia, nos parcam alimoniam,
Tegmenta et fragili commoda corpori
Aequi consulimus, sive quid additur
Nil ultra modicum indigis.

AUDIS, ut aethra gestiat egredi
Gnatus IEHOVAE! ut te sibi praeferat!
Propterque te non exprimenda
Gaudia respuerit polorum!
Pande eia pectus, mente pia hospitem
Tantum receptans: atque lubentius
Tuo Redemptori, redempte
Christiade, officium omne praesta.
Relinque mundo evanida: quae simul
Cepere mentes deliciis malis
Inebriatas, nec IEHOVAM,
Nec superum meditantur axem.
Tu sed IEHOVAM ne fuge quaerere, et
Quod vox bonorum cumque infert, fide
Apprende; nec divini amorem
Mitte Patris, neque tu Lytrotae.
Donec vocatus possideas fide
Apprensa: tunc et tristitia et metus
Morbique grassantes per artus
Excidio perimentur uno.
Tunc et nepotum perditor ad Styga
Adamidarum praecipitabitur:
Hostesque sanctorum tyranni, et
Haeretici male literati.

GREGORI dilecte comes Thaliae,
Qui sacras dotes Clariae catervae
Mente quaesisti catus, et sagacis
More latrantis:
Te canam doctae Sophiae et Minervae
Adseclam, mentisque piae tenacem;
Fervidum, quicquid libuit, cerebri
Condere cellis.
Te, caballini quia combibisti
Largiter fontis latices, frequenti
Artium potu saturum, brabeo
Donat Apollo.
Quin et affulgente tibi Minerva ,
Matris emensus Physeos vireta
Impigro Coi studio, et Galeni
Surgis in ausus .
Tu salutari positos reduces
Pharmaco, diras adimesque letho
Artifex vires, hominum supremis,
Gratus et imis.

MI TYRSI, repetis iura, iterum, tori
Sponsus? nae bene agis! faustiter appara
Taedas: quippe tenes, ut
Codex caelitus editus,
Utque exempla pii plurima saeculi
Isthaec iura probent; ut sine compare
Nulli ferre penates
Possint sollicitudinum
Molem. Iam tibi sunt pignora suavia,
Est res, quae sociam, poscit opem domus :
Sincere ergo ROSINAM,
Praestantis sobolem viri,
Ardes, et genus, et cor fidei integrae.
Nil fluxis Arabum mens piae laminis
Fidit. Tu, Deus alme,
Casto connubio favens,
Dignate Edenios iungere compares;
O et praesidium, et spes thalami unica;
Integrata, volente
Serves; te duce, gaudia!

VELOX circuitus poli
Descriptaeque iubent lucis, Homo, vices;
Et rerum cita flexio;
Momentum omne animo condere temporis.
Urat te Eusebies amor,
Durantis volucri tempore longius:
Urat grata Polymnia,
Virtutisque nitor, nescius emori.
Corpus deiciet; nec dabitur dies,
Et clarum iubare aureo
Solem cernere: nec, quae nihil attinet.
Hic ius atque pium cole: hic
Dissuaves Charites, Numina mitia,
Pindi cum triplici choro:
Sic fatis fueris altior omnibus.

CALDAE solutus febris anhelitu,
Gaudes iugari non male dispari,
ARNOLDE, vinclo: quae futuro
Sit metuenda procella Iano,
Quos Mars oberrans appetat, unice
Securus. O qui nexibus intimis
Vincis amantes, siste pacem,
Siste toro egregio salutem,
IEHOVA praeses. Nil sine te novi
Possunt amores: Tu duo copulas,
Tu copulata augere corda
Divite visque potesque dote.

PAREE primas nunc Critici occupas
ChoragI, et agmen Vaticinum praeis;
Non ante depulsis ab Umbro
Noctibus, illuvieique socci
Indis nitorem. Quis tibi Gloriae
Currus per orbem nomina differet?
Pectus quod e Pindo sagaci
Non referet capiti usque grates
Flagrans Poetam volvere Comicum
Mente evoluta? quis neget arduos
Plauti adsequi iam posse sensus ,
Teutoniae et Latium reverti?
Quando coactis undique Apographis,
Gazamque Belgae, et lampada Gallicam
Inferre perplexis locorum,
Expediens meliora, quaeris.

QUEM Christianus poscet opem hispidis
Rerum in procellis? spem veniae unde nam
Culpis requiret? non Latini
Praesulis Indigetum a maniplis;
Non sordidatis ex operum globis;
Signisque mutis; non popae ab hostiis,
Non ossibus, quae vanus erro
Venditat agminibus coactis.
Fidant nefandis hisce, quibus placet
Romana Thais, terror et omnium
Praesul sacrorum, praesulisque
Mancipium, populo monota
Invisus omni. Quippe per amplius
Ducit cucullum, quam laticem sacrum,
Fastu profano: nos IESU
Antilytron, meritumque salvat.
Niti antilytro hoc et merito mihi
O CHRISTE dones: at precor integra
Cum mente, tum vitam deinceps
Degere criminibus carentem.

RARUS Camenae cultor, et infrequens
Laboriosae grex sapientiae
Equestris exstat: tu cupiscis
Vela dare, atque iterare cursus,
SIGMUNDE, avitos. Nam sua, Delius,
Cuivis alumno munia dividens,
Huc te usque per laetos Themistos
Excit agros, lepidumque tractum:
Quo casca Virtus, atque Politica;
Quo larque privus, quo Physeos sata
Iucunda, quo cultus IEHOVAE
Perfruitur: valet alta mentis
Monstrare, et edoctum edit agon Dices
Lycea tangens. Hic apicem sagax
Astraea cum clamore amico
Efferet; hic micuisse gaudet.

MOTUM ex Fabello praesule turbidum,
Bellique causas, et genera, et modos,
Schedasque disiectas piasque
Theulogiae tabulas, et arma
Numquam orthodoxis visa cohortibus,
Ursiniani plenum opus ingenI,
Tractas, et educis tenebris
Depositos dubiis libellos.
Quantum haec sacrorum cura voluminum
Iurabit orbem! quam Tibi, diditas
Res ordinanti, illustre nomen
Christiadum statuetur oris!
Insigne sanctae praesidium rei,
QUIRINE, ripae gloria Nicridos:
Cui Phoebus aeternos honores
Eusebie tribuit iubente.
Iam nunc discerto flumine pectoris
Perfundis aures: iam pia Veritas
Et robur armorum, minaces
Dissipat haerese w n maniplos.
Videre magnum iam videor ducem
Imo sepulchri de scrobe redditum,
Et cuncta technarum subacta,
Ipsam etiam rabiem Socini.
Brenno, et planorum quisquis inanior,
Scite revicto, diffugit impotens,
Errore, purgatum venenis
Emicat haereticis Alethes.
Ursinianis dogmasi fortior,
Quis non minister bella sacerrima
Testatur, auditumque Gallis
Pantachiae strepitum Chimerae?
Qui Ludus, aut quae pulpita copiae
Ignara cornu; quod dedit ante hac
Foras PAREUS? Teutonorum
Quae caret ora labore sancto?
Sed ne invenustis Musa procax modis
Curae moreris tempora Phoebicae,
Mecum QUIRINO pro labore,
Pro studio hoc age grata grates.

NULLUS Euterpae nitor est, cerebri
Abditae cellis, operate Musis,
CHRISTIANE, olim: nisi Apollinarem
Vincat agona.
Floret aeternante PHILIPPUS aevo,
Clarus encomI a Clario tributi;
Illum aget plausu metuente frangi
Fama Alemannum .
Altius tendas, puteal ferendo
Phoebicum; quam si Domi-murcio usque
Sessites, et te tua arena iactet
Alpha Sophorum.
Urget, adspirans supera illa templa,
Nec pedem sistit; nisi summa dulcis
Presseris Pindi, et nemorosa tempe,
Perfica victrix.
Erutum temet tenebris Vacunae,
Dissidens bardis, numero eruditorum
Inserit Clio; Clariamque recte addicit
Alumno
Lauream; famae decus et virorem
Detrahens illis, studiique fructum:
Quotquot haud Circo hoc iuvat experiri
Laudis honorem.

QUID flexuosi circuitus poli,
Amice LANGI, spondeat, ignibus
Distinctus astrorum remitte
Quaerere: nec trepides in orbem
Ferentis anni fausta. Regit DEUS
Hoc universum: sedis et arduae
Stellantis, et Titaniae astra,
Et variam face Noctilucam.
Non vel capillus vertice defluit
Nostro, nec ales se laqueo implicat
Casu: quid aeternis minorem
Consiliis animum fatigas?
Cur non in isthac divite sat mali
Vita serenas pectus, et omnium
Securus, in grates canendas
Totus abis DOMINO, bonoque
Praesente gaudes? exigit ipsemet
IEHOVA grates. Quis sed enim exputet
Sub corde summatim paterna
Aetherii benefacta Patris?
Quis adsequatur munera caelitus
Profecta? eburna quin age cum lyra
Davidis adsis, dicque carmen
Cordivoris relevate curis.

MYSTA, Lutheri vehemens amator,
Serus adsumas: redeasque CHRISTI
Aequus alumnis.
Si sumus Christi bene sana membra;
Dulce nec defit fidei charisma,
Spiritus donum: coliturque vero
Numen honore.
Sumimus cenae Domini sigilla,
Cum subit noxae facies patratae:
Festus in sacra canit aede CHRISTI
Munera coetus.
Non leo saevum furit in leonem,
Gaudeas iram pepulisse tandem
Trans Garamantas.

AH viden' quanto abicias periclo,
Gens Abrae, summi monitus IEHOVAE!
Pro gravi magnas solues brevi post
Crimine poenas:
Cum per effusas Latii catervas
Ibit, insignem referens triumphum,
Hostis, excisa tua et urbe et omni
Germine gentis.
Interim dum tu sacra iussa temnis
Impie ; ille enses acuit tremendos:
Certus hanc omnem posuisse forti
Sub pede terram
Victor, et diris abolere flammis
Arduum sancti penetrale templi:
Qualis ille olim Assyriae tyrannus
Alter et alter.

QUI te, sera Catastrophe,
Mortalis memori pectore gesserit:
Illum non Honor orbicus
Inflabit stolidum: non Venus ignea
Caecis ludet amoribus
Lurconem: neque res Croesica ditibus
Donatum preciis Midam,
Quod sortis dubias iam superet vices,
Adfiget male sacculis:
Sed qui Flatus agit corda fidelium,
Et spes delicii astrici;
Tollent a luteis sedibus ad polum.
Victrix mnemosynon mali
Orditur, brevitas aevi inamabilis,
Mundi educere me lue;
Et iam tecta modo diligo caelica.
O luctaminis ardui
Pausam quae solidam Mors placide facis!
O duris quoque cautibus.
Incussura Erebi, si capiant, metum!
Totum hortaminis hoc tui est,
Quod de corde meo iam magis et magis
Exudat scelerum vapor;
Quod sensim morior vano operi, tuum est.

CUM tu, CHRISTE DEUS, semel
Victor de tumuli rupe reveneris;
Iam nos haud dolor inferi
Terrebit barathri: non tabula utraque
Mosis deferet amplius
Peccantes: neque res putrida flebili
Consumptos tumulo sitos,
Qui vivi capitis membra sumus tuae
Claudet perpetuo in scrobe:
Sed qui te DEUS exciit
Et vis corporis enthea
Sistent iudicii tempore vividos.
Haec spes lethi abigit metum,
Suadetque haud trepidis hospitio hoc soli
Aeternam patriam ingredi,
Et prensare animo nil nisi caelica.
O diro cruciamine
Tetrum qui facinus, CHRISTE, hominum expias;
O caecis quoque gentibus
Donature poli, si capiant, decus:
Totum muneris hoc tui est,
Quod sesim morior mortiferae lui,
Flatus vi supera sacri;
Quod mortem haud timeo, nec Satanam, tuum est.

QUEM, tu Pneuma DEI, semel
Electum supera luce beaveris,
Illum non Sathanae furor
Caecabit dubium; nulla Sophistice
Falso ludet acumine
Deceptum, neque mens obruta noxiis
Dirae mancipium Stygis,
Quod summi monitus respuerit Patris
Dio concilio exiget:
Sed quae sola hominem iustificat Fides,
Et caelestis Heri favor,
Praestant Tartario carcere liberum.
CHRISTI principis omnium
Dignatur bonitas igniculi istius
Motus tangere me pios:
Etiam labe minus gaudeo sordida .
O caliginis insitae
Caecas qui tenebras Spiritus eximis!
O duris quoque gentibus
Donature poli, si cupiant, iubar
Totum luminis hoc tui est,
Quod iungor numero te celebrantium,
Coetus adsecla caelici:
Quod credo et bene ago, si bene ago, tuum est.

QUEM tu, dia Charis, semel
Flagrantem facili compare iunxeris:
Illum non Eris improba
Vexabit calidum: non Stygius furor
Caecis uret amoribus
Insanum: neque res patria edacibus
Marcentem studiis Virum,
Quod nil subsidii fidi habeat domi,
Turbis iunget inanibus:
Sed qua iura tori Pax bona continet,
Et cura socia domus
Fingent Aesonida staminis aemulum.
Isthoc gratia Numinis
Dignatur parilis participem tori,
Mi VOEGLINE tibi addere
Et iam, triste minus cor ederis, vigil.
O privi cruciaminis
Saevos quae stimulos, dia Charis, fugas;
O brutis quoque belluis
Praebens laetitiae, quam cupiunt, facem
Totum muneris hoc tui est,
Quod florent bene res terram habitantium,
Firma coniugii fide:
Quod stirps est hominum, sicut erit, tuum est.

NE crede inepte futilia esse, quae
Claro Stagirae natus in oppido,
Non ante Phoebeas per artes
Apta dedit monumenta dextre .
Non si priores Theulogie tenet,
Themisve, Cousve; Euepies latent
Cliusque et innuptae Thaliae,
Uraniaeque graves labores:
Nec si quid olim grex Sophiae edidit
Haec spernit aetas: vivit adhuc Plato,
Ducuntque passim per Lycea
Socratici radios alumni.
Non sancta doctas Technosynes fugit
Opes, et acrem iudicii notam
Limamque linguarumque fructus,
Et decus Eusebie magistra.
Non iureconsultus Logicas item
Fastidit artes: saepe Politice
Adscita, depugnavit acris
Perspicuis Sophiae logismis
Perplexa legum proelia: non sagax
Calenus, aut hoc Hippocrates prior,
Neglexit illa arcana Tempe,
Pieridum latice irrigata.
Vixere docti, post ea lumina,
Multi, sed omnes, de Sophies face
Se feneratos esse fame
Principium, unanimes fatentur.
Tantum supremis addit adoreis
Exculta Clio. Non ita te suis
Donis inornatum carere,
Totve tuos patietur exin,
WETZELI, agonas carpere lividas
Obliviones. Est animus tibi
Rerumque abundans, et venustae
Rhetoricae, Logicaeque plenus,
Grassatus omnes per Physicae ambitus
Late patentes; scis bene siderum
Certos meatus, scis tonitru
Quid moveat, Zephyri aut tumultum;
Iudex honesti limitis, utile
Discernis, ardens prava recidere
Affectuum, et commune iustis
Ordinibus statuisse magnum.
Non venditantem multa, vocaveris
Recte eruditum; rectius occupat
Laudem eruditi, qui Camena
Multiplici sapienter uti,
Linguasque callet edere principes,
Dulcesque Musis iungere Gratias:
Non ille caelos eleganti
Laureola timidus ferire.

FLAMEN, parantem ludicra pangere,
Verasque laudes; admonuit sacrum:
Ne dia terrenis canendis
Plectra darem. Tua mens IEHOVA
Fructusque sanctis contulit uberes;
Et dona lapso restituit gregi,
Amissa primorum parentum
Nequitia ; et vetitam redemptis
Arcem polorum pandit; et entheum
Catum impetenti frena tyrannidi
Iniecit; emovitque pestes;
Atque idiomata donat alma:
Per quae verendum nomen et incliti
Surgunt honores, summaque Numinis
Diffusa maiestas, ab ortu
Solis ad Hesperium cubile.
Adstante nobis Flamine, non furor
Mundanus, aut vis ulla fidem eximet:
Non fraus Sathanae, qui fideli
Insidias struit usque turbae:
Non, qui Latinum Pontificem colunt,
Promissa tollent caelica: non Getae,
Non Turca, pestis Christianum
Non Parathum prope flumen orti.
Nos et profestis lucibus, et sacris,
Templi sonoris in laquearibus,
Cum prole matronisque nostris
Rite DEUM prius apprecati,
Virtute plenos caeliflua viros,
Linguis micantes eminus igneis,
Petrumque facundum, et timentem
Progeniem Isacidum , canemus.

QUID innocentes bimulos mactas, Leo,
Moliris et CHRISTO necem?
Nae prorsum inanes, ô tyranne, edis minas,
Stimulumque contra calcitras!
Nam quale fulmen diritasque grandinis,
Infesta pestis messibus,
Ruit per agros turbine immani sata,
Et cuncta ruris gaudia:
Tu cum nova feritate perpetras scelus,
Morte insolenti concides.
Time, time! namque in truces Rhamnusia
Parata vibrat spicula:
Ut in Pharaona Aegyptio mersum aequore,
Aut in profanum illum Syrum.
An si quis ausis impiis petat DEUM?
Inultus ille evaserit?

FAUSTO Thaliae alumnus exit alite,
Petens Lyceum Phoebicum.
Ut inviis custodias pium viis,
IEHOVA te precor Deus.
Caelestis ales ipsius claudat latus,
Cladesque cunctas exigat.
Exsurgat Phaethon qualis illis solibus
Cum ver remigrat aureum.
Nec imber atra nube densus appluat,
Quem Tethyos neptes cient.
Feliciore sed feratur hinc itu;
Olim ac TOBIAE filius:
Quem sanctus alto missus ales aethere,
Dixit, reduxit sospitem.
O quantus erga te omnium elucet favor,
Quanta omnium exspectatio:
Et illa non simulata gratulatio,
Grates et aeternum ad DEUM:
Insignis olim cum corona Pythica
Reversus ad tuos eris.
Devota quod si vox
A te profecta, iuverit
IEHOVA clemens prosperabit exitum,
Reditum dabitque candidum.