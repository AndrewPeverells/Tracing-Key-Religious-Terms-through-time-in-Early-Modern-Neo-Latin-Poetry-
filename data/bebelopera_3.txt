Ve terrae cuius puer est rex, ipse videto
O puer astutus ne sis tu praeda inimico

Haec me iure senem faciunt aetate puellum
Dulcis amor fidei magnae et constantia mentis
Nec fracta adversis nec sustollenda secundis
Laudis amans altusque animusque et strenuus armis
Prudentesque viros cunctis de rebus agendis
Consulere et pulchrum iustumve vel utile quid sit
Quid deceat, quid non animo quaesisse sagaci
Inclita sed virtus laeto pubescere fructu
Incipit a teneris, et se cito germina produnt
Magnus Alexander teneris incepit ab annis
Et premere imperio Graecos Asiamque potentem
Dariumque simul invicto subdere Marte
Talis erat Bacchus nigros dum vicerat Indos
Annosoque seni puer haud adeunda gerebat
Caede gigantea Phoebus puerilibus annis
Arma cruenta tulit pugnans pro patre tuendo
Et puer Alcides geminos colliserat angues
Sic ego dii faveant, summis pro viribus ipse
Mente senex aetate puer pugnare laboro
Contra illos, mihi qui noctuque diuque pararunt
Damna, probra, insidias, vim vique repellere tento