Sed neque ego Latios me dicam aequasse poetas,
Aut docta quos tulit viros Hispania.
Primus ego invexi rudibus mea carmina verbis,
Qui me sequentur, doctiora proferent.
Ennius in tenera sic lusit carmina Roma,
Vita brevis quamvis homini sit lege tributa,
Casibus et variis praecipitata ruat.
Quod natura negat (mirum) tamen ardua virtus
Exhibet, haec vitam non periisse sinit.
Abstulit umbriferam Celti mors invida formam,
Inclita sed virtus reddidit astra viro.
Illam mortales nato tradidere parentes,
Iuppiter haec vati non peritura dedit.
Si post fata cupis meliorem vivere vitam,
Sola comes virtus id tibi, posce, dabit.
Musae convenerant ubi se Parnasia rupes
Bicipiti magnum fert per inane iugo,
Tractaturae animis praemagna negotia sacri
Concilii, et vatis carmina docta novi.
Si superum, si digna forent habitacula gentis
Humanae, elysias vel peragrare domos.
Extemplo tenues penetrat Cyllenius auras,
Qui referat sacri iussa verenda chori.
Interea surgit vultuque habituque verendo,
Calliope librum hunc exhibitura deo.
Vade ait interpres divum, manesque Tibulli
Accede, et Coae candida plectra lyrae.
Hos numeros quondam peramati vatis ad unguem
Discutiant, cithara suppeditante modos.
Ille celer doctae curat mandata sororis,
Hos rediens vatis facta probasse refert.
Illae confestim silvis plaudentibus, omnes
Inter se carmen concinuere novum.
Omnia respondent numeris, compagine docta
Versiculos vatem composuisse ferunt.
Advenit et pulcher cithara comitatus Apollo,
Componens munda vocibus aure Chelim.
Ergo age, non pudeat teneros tractasse libellos,
Quos probat arguto pectine tanta cohors.
Orphea cum silvis fluvios et saxa moventem,
Graecia et infernos fert obiisse lacus.
Eurydicemque illinc vitae revocasse priori,
Servasset stygio si modo pacta Iovi.
Nunc tamen antiquae superat mendacia famae
Protucius sylva natus in Hercinia.
Huc prior Ausonias Frisius conducere musas
Agricola, hinc Celti palma secunda datur.
Dulcior hic ipso cum tangit Apolline chordas,
Auditor totis sensibus esse velim.
Tam varium, tam lene melos concordat in unum,
Tam celerem fidibus concitat ille manum.
Quis metri numeret modulos, quis psallere doctus
Exsuperat nostro quicquid in orbe micat.
Orphea non modo tunc, sed Phoebum caedere credas,
Et pisces medio flectere posse mari.
Hunc quoque Cadmeas non tamen ponere Thaebas,
Sed trahere e caelo, si velit, astra putes.
Nimirum Caesar meus hunc largitur et ornat,
Quem vix in terris censet habere parem.
Debeo multa tibi certe doctissime Celtis,
Censurae subigis qui tua metra meae.
Hoc est quia de me plusquam meruisse videmur
Praesentis, facit hoc non simulatus amor.
Sese ipsum commendat opus mirabile, multis
Musarum strophis, dulcisonoque melo.
Rosci Pierios inter doctissime vates,
Unica Germanae fama, decusque plagae.
Qui firmi sacrum et venerabile nomen amoris
Non pateris fati succubuisse manu.
Namque licet rapidae defunctus munere vitae,
Secessus ierit Celtis ad elysios.
Tu facis ut vitae meliori parte supersit,
Effugiantque malos carmina culta rogos.
Pene etenim tot iam vigilatae in carmina noctes
Nec quicquam putrido deperiere situ.
Paene labor vanus fuit, exhaustasque lucernas
Destituit, doctis laus tribuenda viris.
Sed duce te surgit decus immortale poetae,
Famaque Teutonico non moritura solo.
Auspicio cuius Celtis surrepta tenebris
Carmina, doctorum saepe per ora volant.
Nam si Smyrna suo, si Mantua vate tumescit,
Si Calaber Flacci laude superbit ager,
Nostra suo merito gaudet Germania Celte,
Qui facit hanc Thaebas inter habere locum.
Qui prius imparibus modulis complexus amores
Idaliae lusit arma facesque deae.
Postea (quam pandis modo dextro sidere vulgo)
Ausus Pindaricam est non sine laude lyram.
Unde tibi meritas debet Germania grates,
Qui prohibes tenebris delituisse diu.
Debet amicitiae Rosci tibi plurima nomen,
Quod non abrupta tu colis usque fide.
Pirithoum furvi tentantem limina Averni
Theseus ad Stygias est comitatus aquas.
Defuit et numquam Pylades Phoceius Oresti,
Fultus Achillea saepe Patroclus ope est.
Tu longe priscos vincis pietate sodales.
Qui rapis ex fati conditione tuos.
Dum promis vulgo relegenda volumina amici,
Mausolus tali mallet iacuisse sepulcro,
Cuius nunc bustum nil nisi nomen habet.
At non carminibus tempus subducit honores,
Non imber furva nube solutus obest.
Pyramidum recidunt vicina cacumina caelo,
Verum carminibus tempore crescit honor.
Horrida consumpsit Ephesinae flamma Dianae
(Qua fuit haud toto firmior orbe) domum.
Ast illi non flamma nocet, non unda sepulcro,
quod struit ingenii non peritura manus.
Et dum sideribus caelum, dum piscibus aequor,
Terra satis, avibus aer habendus erit,
Carmen in aeterno persistet honore, nec umquam
Ingenio partum morte peribit opus.
Pindarico tumeant non solae carmine Thebae,
Nec nimium Calabris Martia Roma modis.
Tertia surrexit Phoebei gloria plectri,
Ausoniae Celtis fama secunda lyrae.
Thracia divini patria est celebrata poetae,
Qui tenuit cantu flumina, saxa, feras.
Maxima Cecropidis Musaeo gloria vate,
Prognato veteri Pallados urbe venit.
Dumque caret patria certa, Iove natus Homerus,
Pluribus ex voto est, lausque, decusque locis.
Se Colophon iactat, se Smirna, Chiusque, Rhodosque,
Argos, Ionque suum cum Salamine volunt.
Pindarus exiguas cygneo carmine Thebas,
Et Linus insigni nomine tendit olor.
Extulit Alcaeus fama super aethera Lesbon,
Et Sapphus numquam post habitura parem.
Sic et ab indigna Cyrenas morte revulsit,
Praeclarus, sese vindice, Callimachus.
Censor Aristarchus Mareotica moenia fama
Cinxit, in extremos non pereunte rogos.
Legibus et quondam Lacedemon clara Lycurgi
Est titulis hodie clarior Archilochi.
Roma viget rigidi genitrix animosa Lucreti,
Naturae cuius abdita prodit opus.
Teque iocis vatem numerosum enixa Tibulle
Adstruxit solitum per tua scripta decus.
Ennius insigni ditavit laude Tarentum,
Seu Rhudias, natum namque ibi multa docent.
Mantua non victo se tollit in astra Marone,
Et quo iam certet vate, secundus adest.
Et Verona suum celebrat populosa Catullum,
Atque aliquid quo cum sidera pulsat habet.
Proximus Appuliae Venusinus Horatius orae,
Et patriae et Latio fama leposque volat.
Sulmo suum recinit vatem, coeloque reponit.
Auctor enim aeterni nominis ipse fuit.
Umbria seque putat felicem sorte Properti,
Cui mentem in carmen Cynthia bella dedit.
Corduba Lucano gaudet, numerosque veretur,
Scommaticum vatem Bilbilis indigerat.
Silius Italicae famae est, tibi Statius ampla
Parthenope, at primas ossa Maronis habent.
Persius et parvo patriam illustrasse libello
Creditur, et famae consuluisse suae.
Tersus Aquinatum decus est Iuvenalis abundans,
Esto etiam nullis luxerit ante viris.
Flacce tuo felix genio est Antenoris aula,
Fata licet mancum destituisse velint.
Sicque alios caelis vatum delapsa potestas
Laudis inextinctae per monumenta iuvat.
Sic vitam stilico sortitus carmine Claudi,
Vitam, quam rigidae non rapuere deae.
Celtis Apollineo praecinctus tempora serto,
Quem bona Calliope, quemque Thalia colit.
Inter Germanos fortassis Pindarus, et Thrax,
Et Linus, adcrescet Flaccus, et Archilochus.
Dum sibi prima lyrae referunt modulamina musae,
Dumque grave ac rarum primus adivit iter.
Is potuit patriae servare in saecla decorem
Vixit, et in laudes docta Vienna tuas.
Ore ubi facundo docuit, quae sidera possent,
Quae deus, et quicquid cardine mundus agit.
Quem memini gravibus quassantem pulpita pugnis,
Me iuvenem in vultus saepe citasse suos.
Unde velut Phoebi fulgor rutilabat honestas,
Visque iocis, veri visque latentis erat.
Conscia seu veri premeretur fabulat tecti,
Seu lucem gravior posceret historia.
Interpres gnarus, fandique aptissimus auctor,
Inseruit Latiis Attica verba modis.
Celtis erat, Celtis, patriae ditique Viennae
Perpetuum nullo diripiente decus.
Quem puto Melpomene caelis, et Phoebus, Apollo
Non menso circum iugiter orbe ferunt.
Nectareosque haustus praebet sibi Iuppiter ingens,
Sic terram fama, sidera mente tenet.
Qualia, cum Stygios cara pro coniuge manes
Tristia tergemini flexit et ora canis.
Qualia, cum silvas duxit Rhodopeius Orpheus
Fluminaque, et dulci rustica corda sono.
Qualia Thebanus fundebat carmina vates,
Quum movit plectro saxa ferasque suo.
Qualia, cum mites traxit delphinas Arion,
Ne sua caeruleas vita subiret aquas.
Talia Conradus Germana primus in ora
Lusit, Apollineae gloria summa lyrae.
Cui non Archilochus mordaci clarus iambo,
Non Sappho lyricis Lesbia compta modis.
Cui non Callimachi blandissima musa poetae,
Non elegi molles Coe diserte tui.
Cui non praeripiant victricem barbita palmam
Theia, Stesichori neve camena gravis.
Utque fuit quondam lascivo Delia versu,
Candida vel Nemesis, dicta Tibulle tibi.
Ut cecinit vena te Cynthia fusca salaci,
Quem tulit excelsis Umbria cincta iugis.
Ut pulchram cecinit Pelignus Naso Corinnam,
Suaviolum, vitam, deliciumque suum.
Ut Veronensi celebrata venusta Catullo est
Lesbia, dulciculis improbulisque iocis.
Ut quoque doctiloquus divino carmine Faustus
Descripsit formam Livia bella tuam.
(Faustus, Parrhisiae decus et nova fama palestrae,
Qua nulla in toto clarior orbe manet.
Quo duce, me sacras venisse Heliconis ad undas
Glorior, inque tuos Delphice Apollo lares)
Ut cecinit miro te blanda Focilla lepore
Pontanus, Calabri nomen honosque soli.
Sic, fertur rapido qua Vistula gurgite, Celtis
Concinuit veneres o Hasilina tuas.
Iam notae fient, o Elsula et Ursula, vestrae
Nequitiae, Eois Hesperiisque viris.
Nam tua Pindaricam redolentia carmina venam
Suspicient omnes, Celtice docte, plagae.
Atque tuum merito celebrabunt nomen honore,
Laudibus innumeris et super astra ferent.
Quaque patet domitis Romana potentia terris,
Ore legar populi, perque omnia saecula fama.
Si quid habent veri vatum praesagia, vivam.
Flete pii vates, et tundite pectora palmis.
Vester enim hic Celtis fata suprema tulit.
Mortuus ille quidem, sed longum vivus in aevum.
Colloquitur doctis per sua scripta viris.
Orba parente suo quicumque volumina tangis,
His saltem vestra detur in urbe locus.
Quodque magis faveas, non sunt haec edita ab illo,
Sed quasi de domini funere rapta sui.
Quicquid in his igitur vitii rude carmen habebit,
Emendaturus si licuisset, eram.
Turba prophana sile, musis infesta latinis,
Desine iam vatem dilacerare pium.
Munere grata suo celebrant modo saecula Celtem,
Sidereas arces candida fama petit.