DEsine flebilibus superos urgere querelis,
O quondam vitae summa Philippe meae.
Desine, nil lacrimae, laniataque pectora prosunt,
Nil curant hominum ferrea fata preces.
Lanificae postquam ruperunt fila sorores,
Et semel infernas umbra subivit aquas.
Omne iter ad superas manet irremeabile sedes,
Praeclusae dura stant adamante viae.
Hircanae Tigres citius fuluaeque leaenae,
Quam Dea de sociis flectitur una tribus.
Ipse ego dum medio mersarer gurgite sensi
Deprimere immites heu mea colla manus.
Et saevis Lachesin digitis incidere fila,
Et satis hoc nostrum dicere crevit opus.
O duros animos, o corda immota deorum,
Sic quoque caelestes asperat ira manus?
Quid merui infelix, quae crimina tanta peregi?
Ut peteret nostrum tam fera poena caput?
Non ego terrigenis iunxi cum fratribus arma,
Ut premerem magnos obsidione deos.
Non ego deieci sacratas impius aras,
Nec mea decepit perfida lingua fidem.
Scilicet haec referunt vigilatae praemia noctes,
Et studiis merces soluitur ista meis.
O tu quae nostro luxisti prima sub ortu,
Ultima cur eadem non mihi facta dies?
Tunc ego debueram pallenti occumbere morti,
Infausto pressi cum pede natus humum.
tunc mea debuerant abrumpere stamina Parcae,
Non essem Albiacis nunc data praeda vadis.
Albi Bohemorum gelidis qui saltibus ortus,
Cursibus Arctoum tendis in Oceanum.
Invide sola tuae deerant mea funera laudi?
Eque mea crescent nomina morte tua?
Et nunc egregii iactetur fama laboris?
Flumine Nesenus mersus in Albiaco ?
Falleris, haud istis augetur gloria factis,
Conseruasse decet, perdere quisque potest.
Si, nisi de nostra crescat tibi perfide, morte,
Gloria parua tua est, gloria parua tua est.
Xanthus in aduersos direxit cornua divos,
Obstitit et flammis Mulciber ille tuis.
Sed patriae officium, ut debebat praestitit illud,
Inque hostes solum saeviit ipse suos.
Pressit et Alciden tumidis Achelous in undis,
Et misti , vires sensit uterque suas.
Sed pro formosa suscepta est coniuge pugna,
Traxit amatores Deianira viros.
At mea quae culpa est, aut quo te crimine laesi?
Obrueres nostrum cur violente caput?
Num tua vindicibus repressi flumina flammis?
Num volui cursus ipse tenere tuos?
Scilicet haec semper fuit, haec tua cura, maligne,
Omnia crudeli sternere perfidia.
Nec mihi nunc primo rapuisti pessime vitam,
Ah dedit innumeros alueus iste neci.
Ipse etiam teneras prosternis flumine fruges,
Et nondum natas invide perdis opes.
Heu quoties vidi longos vastare labores,
Et tua sub gelidos flumina ferre polos.
Heu quoties lacrimas deceptus fudit arator,
Devovitque tuas, dira precatus, aquas.
Quin etiam fama est te certos poscere census,
Humanaque undas morte piare tuas.
Ah cur non timui, cur non tua flumina fugi?
Haec fama est nostro reddita certa malo.
Ergo ego nunc iaceo fulua proiectus arena,
Albiacae nostra morte piantur aquae.
Quid nunc ingenium, musas que habuisse benignas?
Quid varias artes edidicisse iuvat?
Quid nunc externas toties volitasse per oras?
Quid iuvat in duro secubuisse solo?
Ecce tot insomnes noctes, tantosque labores
Obruit Albiaci vilis arena soli.
Et quibus ipse frui venturos debui in annos,
unica momento sustulit hora brevi.
Heu caecas hominum mentes, pariterque futuri
Nescia corda boni, nescia corda mali.
Quae iam non oculis, sive haec ostenta Deorum.
Somnia seu dicas, obuia facta meis?
Queis mea terreri, si non male caeca fuissent,
A diris poterant pectora remigiis .
Aestus erat, mediumque dies exegerat axem,
Septima supremam quae fuit ante diem.
Innixus solio vacuo sub limine sedi,
Cum subito invasit lumina fessa sopor.
Est locus in modicos qua flectitur alueus arcus,
Hic iterum iunctas excipit Albis aquas.
Ultima populea praecingitur arbore ripa,
Insula qua longo clauditur acta sinu.
Hic iuvenum turbae, fessos cum Sirius agros
Igne premit, fluidis membra lavantur aquis.
Parua sub extremo pendebat margine cymba,
Cymba secuturi tristis origo mali.
Hac fluvium comites mecum tranare solebant,
Tempore quo fessos sol religabat equos.
Semoti a turba, quoties aut corpora vellent
Abluere, aut aestus pellere saevitiam.
Hanc iterum somno tunc inscendisse videbar,
Et solito liquidas more secare vias.
Iamque etiam medium currebat cymba per Albim ,
Tutaque dum placidas despiciebat aquas.
Ipse gubernator cursus remosque regebam,
Exiguae magnus navita puppis eram.
Sic prius Haemoniam Typhis puto rexerat Argo ,
Navita Troianus sic Palinurus erat.
Ah me debuerant illorum fata movere,
Sic iacet externo tectus uterque solo.
Sed ratis aduersam cum iam prope tangeret oram,
Nec tanti casus iam timor ullus erat.
Tunc primum dubios vertit dea lubrica vultus,
Incussitque leves plus levis ipsa rotas.
Ingens truncus erat, caecis abstrusus in undis,
Sed decrescentes tunc superabat aquas.
Hanc Genio, fama est, sedem seruire vetusto,
Ipsa loci facies relligiosa iacet.
Arboribus densis fluvio nemus imminet atrum,
Vorticibus crebris unda rotata fremit.
Haud quisque celeres appellit nauta carinas,
Impulit huc nostram Parca maligna ratem.
Hic igitur subito correpta vortice navi
Excussit miserum prora revulsa ducem?
Ipse relabentes pronus devoluor in undas,
Mecum una remi remigiumque cadit.
Stant socii attoniti foedantes unguibus ora,
Ora tuis Albi pallidiora vadis.
Hei mihi tum quales animi per saeva natanti
Flumina, quae facies, quis color oris erat?
Ac velut ingenti perfossus pectora telo
Exilit Elaeo gramine victor equus.
Et furit, et rapido praeceps ruit undique cursu,
Donec ab exhausto corpore vita fluat.
Sic ego tum saevi correptus fluctibus Albis,
Mille reluctabar mors tibi dira modis.
Ter volui fragilem rursus deprendere navim,
Ter fera conatus reppulit unda meos.
Undique me fluctus urgebant, undique fata,
Iam bibere immensas ore videbar aquas.
Tum vero socios, et opem clamare parantem,
Destituit fugiens lumina aperta Deus.
Sed mihi tunc somno maesta apparebat imago,
Securum superos haec monuisse puto.
Ceu quoque cum laevo residentes culmine coruos
Hessiacis vidi dira sonare iugis.
Sed neque caelestum monita, ullave somnia prosunt,
Iniicit immites cum fera Parca manus.
Aeacides fuerat factis et sanguine clarus,
Et quota de pelagi pars erat ille Deo.
Hunc veneranda parens niveis Thetis inclita plantis
Hunc hominum monuit voce locutus equus.
Sed tamen Idaeas qui tot prostraverat urbes,
Robustum, qui, ingens Hectora vicit, opus,
Non potuit leges orci vitare malignas,
Atque etiam invitis occidit ille deis.
Ulli si monitis fas fata cavere Philippe est,
Debueram monitis fata cavere tuis.
Heu miserum, quoties fluvium vitare iubebas,
Et grave, dicebas, haec dabit unda malum.
Heu quoties nocuum properantem inscendere lembum,
Traxisti a liquidis ad tua tecta vadis.
At vero incertas cuncta haec abiere sub auras,
Sustulerant sensus tunc fera fata meos.
Et me dira Iovis devotum noxa premebat,
Missaque de Stygio saeva Megera lacu.
Ergo peregrino iaceo Nesenus in orbe,
Albis habet cineres Saxonis unda meos.
Visaque per tacitam nuper portenta quietem,
Somnia stant nostra reddita vera nece.
Pasce animos, iramque tuam, mors invida pasce,
Et satient oculos funera nostra tuos.
Nec tibi si satis est, istis periisse sub undis,
Hic etiam restant fulmina, tela, faces.
O dubiis hominum fortuna obnoxia fatis,
O spes externis irrita facta malis.
Quis tibi nunc longaeve pater, quis nuntius ibit?
unde tua hanc noscet cana senecta necem.
Non mea iam fortuna mihi, non vana laborum
Spes dolet, aut studii praemia nulla mei.
Cuncta ea cum rapta referat mors dura iuventa,
Insultetque umbris, si valet, illa meis.
Tu mihi care pater, tu nostri summa doloris,
Te mala longaevum tanta videre senem.
Heu mihi iam lacrimis, percussaque pectora palmis
Aspicio, et foedas ungue notante genas.
Iam quoque te crines video turbare seniles,
Multaque languenti talia voce queri.
At non haec abiens de te sperare iubebas
O nimium diris nate perempte modis.
Qui fueras nostrae solacia longa senectae,
Qui mihi tristitiae mite levamen eras
Tune igitur patriis procul hinc extinctus ab oris?
Nostraque nunc tecum spes bona, falsa iacet?
An semel afflictos semper sors puniet atra?
Estque aliquis iustus qui videt ista Deus?
Prima mihi duro transacta est vita labore,
Quot vidi miseros heu miser ipse dies?
Dum te care puer, dum paruos educo fratres,
Dum gero non magnae pondera magna domus.
Heu quoties nondum tenuit mea lumina somnus,
Cum lux Eois altera adesset equis.
Heu quoties Phoebus repetiverat aureus undas,
Gustassem nullos cum tamen ipse cibos.
Omnia ponebam vestros ignarus ad usus
Vobis, si quis erat, fertilis annus erat.
Quo mihi tot noctes vigili superasse labore?
Quo mihi tam longam saepe tulisse famem?
Altera decrepito prope iam mihi vivitur aetas.
Abstinet a nobis mors male lenta manus.
Et te vix sumpta iuvenem modo veste virili
Sustinet infandis enecuisse modis?
Nempe pios hominum caelestes cura fatigat,
I nunc et surdis tura precesque vove.
Ista meae reddunt crudelia fata senectae?
Ista refert nobis praemia sera dies?
Tollite dira patrem, quae natum fata tulistis,
Tollant, quae iuvenem fata tulere, senem.
Talia multa pater te nunc longaeve querentem
Heu video, et lacrimis lumina fessa suis.
Et canam informi conspersam puluere barbam,
Oraque funestis ungue notata modis.
Heu pater et dulces dum fata dedere penates
Sic iaceo vestra despoliatus humo?
Sic me de patriis raptum crudeliter oris
Externo potuit mors sepelire solo?
Nec mihi post umquam dabitur redeuntibus annis,
Consuetos iterum posse videre Lares .
Non ego te posthac dulcis germane videbo?
O mihi Thesaea frater amate fide.
Et nunc sola mei restabit corporis umbra?
Quae volet ante oculos pulverulenta tuos.
Ergo mihi germane vale, dulcesque valete
Quos colui socios, dum mea vita fuit.
Et vos Aoniae quondam mea numina Musae ,
unicaque ingenii cura valete mei.
Nil mihi, nec vestris operatum profuit esse
Sacris, nil studiis invigilasse piis .
Omnia cum rapta rapuit mors invida vita,
Nil restat praeter nomen inane mei.
Forsan et huc veniet, qui carpet voce malignum.
Ut nunc sunt plenis omnia plena malis.
Sed nunc o animi quondam pars altera nostri,
Nobile Pieridum care Philippe decus.
Distrahimur, saevique trahunt sub nubila Manes
Me sua, nec tecum longius esse sinunt.
Ergo dies iterum donec nos ultima iungat,
Perpetuum salue, perpetuumque vale.

ERgo iacet paruo tam gloria magna sepulchro?
Et tegitur vili nobile pectus humo?
Nec tua speratos potuit contingere canos
Aetas, atque horam decidit ante suam?
Nil tua te virtus iuvit, nil ora diserta,
Abstulit invisa mors ea cuncta manu?
Scilicet haec oculis divum pater aspicis aequis,
Haec studiis tantis praemia tanta refers.
Desinite o miseri nostrum spectare laborem,
Lanificas aliqua flectere parte deas.
Non illas hominum nec tangit cura, nec illas,
Officia obstringunt, nil benefacta valent.
Aspice qui celsis fuerat modo cognitus astris,
Cuius ad utrumuis nomina nota polum,
Quique omnes facunda in se convertere lingua,
Atque ipsum potuit flectere saepe Iovem .
Ille, Mosella , tuus cecidit praeclarus alumnus,
Externo premitur corpus inane solo.
Et iam de tanto vix illud nomine restat,
Quod quinis digitis urna levata capit.
Plange omnis studiosa cohors, et quotquot amat
Pieridas , vestri plangite fata ducis.
Ecce pius posita testudine luget Apollo ,
Vadit et incultis flebilis ille comis.
Aonidum pulla sedet omnis veste caterua,
Et signant luctus pectora scissa novos.
Non illis animum cytharae , non carmina mulcent,
Aspiciunt solitos haud nemora ulla choros.
Has sed lugubres miseranda ad funera cantus
Flebilibus dicunt concinuisse modis.
Fragrantesque novo flores sparsisse sepulchro,
Condita sic versu busta notasse brevi.
Hoc raptus tenera situs est aetate sepulchro
Facundae Petrus splendida fama togae.
Nec minus ingenti stupuisse Mosella dolore
Diceris, et surdos multa vocare deos.
Et patrias inter lacrimas effundere nymphas.
Sunt quoque qui cursus te revocasse putent.
Ceu quondam referunt Xanthum cum sanguine Teucro
Illius implerent Scyria tela sinus.
Aut cum mutatos agnosceret Inachus artus
Aspiciens, natae, cornua dira, suae.
Creditus est multis cursum tenuisse diebus,
Et siccis ripas destituisse vadis.
Sic quoque dum longo consumis pectora luctu,
Te dicunt imo delituisse specu.
Salue amnis nullum reticende Mosella per aevum,
Et cursu et placidis nobilitate vadis.
Undanti celeres currunt tibi flumine puppes,
Multiiugo virides pisce natantur aquae.
Ripa tibi multo celebratur consita Baccho ,
Et fortes habitant per tua rura viri.
Cuius et imperio debent sua moenia Belgae ,
Cuius aquis crescunt cornua Rhene tua.
Salue iterum, et rapti fatum misereris alumni,
Non erat hic vestro gloria parua solo.
Nunc etiam laetam demittit Lypsia frontem,
Lypsia magnanimis illa beata viris.
Et timet infelix huius nunc omnia fato
Ornamenta suae tanta perire scholae.
Aut iam quid superest illi nisi nominis umbra?
Optima cum docto quaeque abiere Petro.
Ipse mihi videor deserta theatra videre
Desertasque acies, et sine castra duce.
Atque iterum vano quos vectat gloria curru
Ignavas sceptris apposuisse manus.
Ut quondam ablato fatis Cicerone malignis
Curia, quae longum praeside tuta fuit.
Aetas consiliis peior factisque subivit,
Et coepit ducibus Roma perire suis.
At tibi iam iuveni potuit, nec tale merenti
Iniicere obscuras mors violenta manus?
Quae senibus toties dignis periisse, quibusdam
Parcit, et indignos vivere lenta sinit?
Illa tui potuit nascentem carpere florem
Ingenii, et studiis saeva nocere bonis?
Quae sinit exortos toto nunc orbe Coroebos ,
Nil non stultitia contemerare sua.
Heu nimium vere est, quisquis fuit, ille locutus,
Quaeque per immensas pessima stare moras.
Cum propere pereant ipso placitura sub ortu
Ceu cadit in tenero candida flore rosa.
Sic tua Philacide Thersites funera vidit,
Vidit magnanimi funera miles iners.
Sic quoque robusti collegerat Hectoris ossa
Semivir imberbi territus ore Paris.
Scilicet haec magnis lata est sententia divis,
Et finis pueros et manet una senes.
Et quae mortales, numquam fugere creati,
Haec nunc infelix te quoque fata trahunt.
Sed tamen ulla piis umbris si praemia restant,
Nec plane Elysii est fabula ficta soli.
Estque aliquis iustis qui praesidet Aeacus urnis,
Quique bonis reddat praemia, quique malis.
Ampla tuis certe debentur praemia factis,
Mox et in Elysia valle beatus eris.
Nec tua nunc aliis dicenda est causa patronis,
Ipsa tibi satis est lingua diserta tua.
Quae quicumque tuas iudex modo postulat umbras,
Aut hoc aut simili dixerit ipsa modo.
Si fuit haec semper praestantior Aeace virtus,
Quae venit a factis gloria nobilibus.
Nulla mihi generis memorantur stemmata prisci.
Nec proavis curae est annumerare Iovem .
Vilius hoc fuerit, claros iactare parentes,
Nec famam studiis velle parare bonis.
Prima mihi testis, testis postrema laborum
Aetas, nulla dies otia vidit iners.
Nec mihi divitiae, non est quaesita voluptas:
Ingenuae Musae sedula cura fuit.
Sive voles Graiis me vocibus esse locutum,
Aeace Graiorum vocibus ipse loquar.
Sive voles Latias hic nunc audire figuras,
Dicor ego Crasso posse placere seni.
Cetera pura mea est vita, et sine labe peracta,
Nulla mihi culpae conscia corda malae.
Ista, Mosella tuum caput, et te Lypsia testor,
Testibus est vobis vita peracta mea.
Illinc et patriam duxi, charosque parentes,
Ingenuis studiis me dedit ista ducem.
Quod propere huc abii, primis extinctus ab annis,
Una ea culpa mea est, si tamen illa mea est.
Utilius tenerae potui prodesse iuventae,
Incusat miseris haec mea fata modis.
Talia dicentem, perculsa theatra stupescent,
Signabuntque umbris lurida regna tuis.
Tunc tibi non humeros offendent Sisyphe saxa,
Et levis Ixion tunc tuus orbis erit.
Nec Tityum volucris repetet, nec Tantalus undas,
Urna puellares non premet ulla manus.
Cuncta per obscuras cedent tibi monstra tenebras,
Securo tendes ad loca tuta pede.
Obvius huic venies cum docto Barbare Pico,
Et nitidum sertis Angele vincte caput.
Tuque o triplicibus multum venerande camenis.
Qui vetus a fumi nomine nomen habes.
Et tu rure procul tumulate Huttene paterno,
Et decus et generis gloria magna tui.
Et quicumque alii doctas coluere sorores,
Quos nunc felices continet iste locus.
His igitur permista comes tua nobilis umbra
Incolet aeternos arua beata dies.
At nos dum superas vivi calcabimus oras,
Nullo stet famae gloria fine tuae.
Vive, vale, et placida requiescas molliter urna,
Terra gravis cineres nec premat ulla tuos.

ECquid ubi aspecta est notae tibi littera dextrae,
Et volucrum cristis cera notata tribus.
Protinus o longo deductum tempore carmen,
Dicis? et haec tandem sera Thalia venit?
Quam toties frustra toto expectavimus anno,
Dum levis hic nobis verba poeta dedit?
Ah fateor, nimiumque diu mea Musa quievit,
Dum partim curis obruta tota iacet.
Partim dum veterem quaerit male culta nitorem,
Ipsa sui lucem tacta pudore fugit.
Nam velut ad clarum caligant luminis orbem,
Nec satis aspiciunt radios, seu pulcher Apollo ,
Seu noctu Phoebe protulit orta novos.
Sic mea pressa diu curisque situque Thalia
Nunc quoque vix oculos sustulit aegra suos.
Ac si quando levat, veteresque recolligit artus,
Quid dicam miseris quam gemit illa modis.
Cum se squallentem pannis, foedeque rigentem,
A veteri tantum degenerasse videt.
Et nunc felices illa inter amata priores,
Heu nimis exiguo vena liquore fluit.
Quae nisi doctarum pietas sit tanta sororum,
Et tanto nostrum pectus amore trahant.
Digna diu putris ceu foetida stagna lacunae
Oppleri saxo ruderibusque fuit.
Quamuis non solum fuit haec mihi causa tacendi,
Solaque propositum distulit illa meum.
Haec quoque enim dubium tenuit moraque tibi nostras
Qui posset musas reddere, nullus erat.
Namque huc cum nostras venisset Blicarus oras,
Et ferret digitis illa notata tuis.
Forte hinc digressus rapidi trans flumina Rheni
Absens a patria tum procul urbe fui.
Ut neque praesenti quae vellem dicere verbis,
Nec possem scriptis reddere nostra tuis.
Quare haec si toto veniunt tibi serius anno,
Da veniam tantae, dum sua causa morae est.
Atque hanc de nostris nunc casibus accipe Musam ,
Quae male compta quidem est, officiosa tamen.
Nam simul ac tristes immisit Iuppiter Austros,
Pelleret ut solita de statione ratem.
Nec libertatem veteris tolerare Magistri,
Nec studium vellent pulpita vana meum.
Hic ubi tam longos multo sudore per annos,
Dictabam teneris iura tenenda scholis.
Cum desperati quaterent sua tela cuculli,
Et peteret nostrum plebs fugitiva caput.
Quaeque meo dudum latuit gremio abdita serpens,
Efflaret virus iam manifesta nocens.
Nec, quamuis vellet, tutari posset alumnum,
Notus qui nostro carmine Menus erat.
Tum demum fessam converti ad seria mentem,
Et spe mutavi pristina fata nova.
Auxilioque hominum fretus, monituque faventum,
Deserui veteres invida regna domos.
Est locus angustum longe tenuatus in arcum,
Clausa iacent imis moenia parua iugis.
Hinc vagus aequatos exit iam Nicer in agros,
Montibus emissus Martia silva tuis.
Et vetus in summo castellum vertice pendens,
Collectae quondam, nomina gentis habet.
Illinc ingenti surgunt pallatia muro,
Nec timet iratum machina saeva Iovem .
Quam super antiqua turris procul eminet arce
Pallatinorum regia prisca ducum.
Huc ego cum natis tribus et cum coniuge vectus,
Hac posui sedes in regione novas.
Illaque praeteritis frustra captata sub annis,
Munera, fortuna iam meliore, gero.
Quamquam etiam ista suos sensit fortuna labores,
Et sunt qui varias opposuere moras.
Dum tacite spargunt suspectae crimina vitae,
Deque mea dubitant nescio quale fide.
Nec nisi post longas, placati corda, querelas,
Conceptos falso, deposuere metus.
Hic igitur rerum quae currant fata mearum
Quaeris, et an vento prosperiore ferar?
Et numquis lateri iungat se fidus amicus,
Quique iuvet studiis commoda nostra suis.
Scilicet omnis habet mixtos fortuna labores,
Et tibi quod doleas quaelibet hora dabit.
Aspicis ut densis quaedam vineta racemis
Florent, et multo praela liquore beant.
Aspicis et solido flaventes farre novales
Et suetas domini spem superare sui.
nunc tamen aut steriles messem frustrantur avenae,
Aut nimio saevus Iuppiter imbre nocet.
Aut seges exhausta moriens decumbit arista,
Et squalent longa iugera fessa siti.
Nil est sincerum , vel ab omni parte beatum,
Et certo premitur, dives, inopsque metu.
Certe equidem adveniens animo gratissima nostro
Offendi, et voti plurima plena mei.
Non schola, non homines, studiorum turba meorum.
Nec locus ingenio dissidet iste meo.
Adde etiam mores urbis, vitamque togatam,
Et populum nulla rusticitate gravem.
Quodque illinc alti praecingunt omnia montes.
Et crebro viridis fonte madescit humus.
Illinc prospectus aperit se campus in omnes,
Et late cultis aequora plana patent.
Quorum quae primos attingunt proxima colles,
Lenaea passim consita vite rubent.
Cetera, qua pingues iterantur vomere sulcis,
Horrea mille replent frugibus, arua, suis.
Quae late placido peragrantur flumine Nicri ,
Et tractu gaudent molle fluentis aquae.
Donec fluctivagi miscentur cornua Rheni ,
Defunctumque vadis excipit ille suis.
Qualia Pegasides loca possedisse sorores
Numquam , vel certe non meliora puto.
Et poterunt terris aequari haec laude vetustis,
Sive tuis Helicon , Attica sive tuis.
Si non has Danai celebrasset fama coloni,
Dum nostra obscura nocte sepulta latet.
Sed tamen illa foret minus aut mihi plena voluptas,
Et bona subrepens carperet ista dolor.
Aspicio miseras omni sine honore camenas,
Ante leves vulgi turpe iacere pedes.
Nam quotus est, aliquem veterum qui noscere vatem
Nunc velit, aut dignum laude poema putet?
Aut quotus est, studio qui vel Demosthenis ora,
Vel tua Marce pater, liberiore colat?
Cum Latiis aeque videas sordescere Graecos .
Hei mihi Barbariae quanta fenestra patet.
Ille ferox totum iuvenis qui terruit orbem,
Sub mediis armis natus Amyntiades .
Carmina Pieridum , dum cingitur ense, legebat
Ipsa, iubens vatum castra sonare modos.
Idem cum fessus peteret post praelia somnum,
Indormisse operi fertur Homere tuo.
At nunc quis tantum vel longa per otia vatem
Aspicit, aut veterem denotat ore librum.
Bartolus, et Baldus, Speculum, Salicetus, et Abbas
Et male currendo qui leve fecit iter.
Quorum, ceu nostri quidam modo dixerat aevi,
Nomina sunt ipso pene tremenda sono.
Hi sunt, qui Manibus passim voluuntur, et inter
Vilia chartarum scrinia, regna tenent.
Hos amat, hos gremio circumfert stulta iuventus,
Hos tamque divum numina certa colunt.
Et merito, quis enim solum nunc quaerit honestum?
Virtutem precium vel putat esse sui?
Lucrum est, quod petitur, magnique salaria censas,
Aureaque ista licet saecula iure voces.
Ergo etiam nostras eadem haec iniuria mentes
Tangit, et ad questum lumina nostra vident.
Et mihi nunc surgit pro chara coniuge cura,
Atque monent inopem pignora parua patrem.
Quorum venturos contemnere viliter annos,
Aut scelus, aut certe non leve crimen erit.
Nam quid agam? frustrane iterum meliora secunda
Autumem, et eventus tempus inane sequar?
Scilicet in melius vertit praesentia fatum,
Et bene pensavit damna priora bonis.
Quin neque spes superest, et pessima Iuppiter aevi
Distulit in nostros (heu ferus ille) dies.
Milibus, et supra, triginta pascitur aeris,
Qui sua scandenti terga remittit hero.
At sexaginta, recipit si forte poeta,
Dicitur hoc ingens apposuisse lucro.
Heu peritura hominum studia, ingratique labores.
Heu aetas nimium rebus iniqua bonis.
Nempe illud magnum, et dignum cur longa sequentem
Continuet toties nox vigilata diem.
Scribe miser versus, et scabros dentibus ungues
Rode, et virtutum carmine quaere decus.
Interea canis veniet vestita senectus,
Et canis multo plus metuenda fames.
Et mox ad pontem stabis, vel limina templi,
Ut miser accipias ore rubente stipem.
Atque aliquis digitum tibi monstret, et improbus addat,
Hic olim demens, ecce, poeta fuit.
Forsan et haec dicat, quae tunc formica cicadae
Dixerat, hiberno rura premente gelu.
Cum, quae cantando laetas contriverat Horas,
Per gelidos inopem iussit egere dies.
Quae tamen haud ideo, propria ut mea damna referrem,
Versibus hic coepta est tanta querela meis.
Aut quia doctarum postponere sacra sororum
Ipse velim, et quaedam barbara lucra sequi.
Sic sit ut ante fuit satis. hoc nihil amplius opto,
Non minus esse mihi, nec superesse velim.
Et quam longa meae restabunt tempora vitae,
Et quam membra diu spiritus ista reget.
Tam longe faciles habeam ad mea carmina Musas ,
Et liceat tanto numine posse frui.
Nec magis arentes reficit ros humidus herbas,
Cum torret fessos Sirius ignis agros.
Nec magis efflorent Zephyris spirantibus horti.
Cum nova vernanti sole patescit humus.
Quam gaudent teneris praecordia nostra camenis,
Ista levat curas una medulla meas.
His fama, et toto si quid bene contigit aevo,
His scripta est vitae pagina tota meae.
Nam quod amicitia nos uti posse potentum
Credis, et hinc aliqua spem ratione trahis.
Certe equidem, fateor, videt haec meliora voluntas,
Sed tamen ingenio vincitur illa meo.
Molle mihi et quocumque cor est penetrabile telo,
Nec satis haec, multo quam videt ante, cave
Fortuito quondam Micylli nomina casu
Repperi, et in mores transiit ille meos.
Dummodo concedas, mediocria cuncta videntur
Tuta magis, nec me nomina magna iuvant.
Qui cadit in plano, quamuis pede lapsus iniquo,
Sic cadit ut vita sospite, surgat humo.
At miser Elpenor cum scalis excidit altis.
Errantes inter mox levis umbra fuit.
Quam cito mutetur mens in diversa potentum,
Exemplo didici iam miser ipse meo.
Utque bene haud facile est hoc tempore vivere quemque,
Qui bene se tutum, dum latet, esse putat.
Sic contra nimium nolim quoque notus haberi,
Et mea nobilium cuncta favore geri.
Nam sua cum memorant inopi benefacta potentes.
Subducunt tacito subdita colla iugo.
Quamque etiam hic aliud, dubito, an tu scire volebas,
Dum qua fretus agam, quaeris, amicitia.
Ac sunt quos olim fidos habeo inter amicos,
Non tamen ex summis nomina magna locis.
Et nos praecipue magno tegit ille favore,
Divite fecundat quem tua prole soror.
Qui tunc cum dubia penderent omnia sorte,
Nec mea dum staret res stabilita loco.
Multum operae sumpsit, dum nos commendat, et ipsi
Submittit pro me scripta legenda duci.
Quamvis nec medicus pro nobis segnior instet,
Praesidio cuius principis aula valet.
Nec qui Caesarea quondam praefectus in arce
Versabat docta scrinia celsa manu.
Qui cum privati sumptum quoque fecerat aeris,
Successum causae dum fovet usque meae.
Quos tibi nunc omnes meritis extollere verbis
Longum erit, et celebrem laus sua quemque facit,
Et mea iam circum metas festinat anhelans,
Et properat versus claudere Musa suos.
Ergo haec ut solito claudatur epistola fine,
Ut libeat nobis vivere, vive diu.

HOC igitur deerat post tot modo funera fatis,
Ante diem ut caderes tu quoque rapte Simon?
Nec tua vel virtus, tantisue exercita rebus,
Parcarum potuit flectere cura manus?
Non tale ingenium, non tot versata per artes
Pectora, et aeterno mens operata Deo?
Sed pariter tecum tantarum commoda rerum,
Atque eadem tanto tempore parta iacent?
Scilicet illud erat, quod mens praesagiit aegra,
Confero dum nostris saecla priora malis.
Paulatimque ulla quodcumque excellit in arte,
Defluit, et rerum concidit omnis honor.
Heu quid adhuc restat? quem mors non abstulit atra,
Qui posset studiis utilis esse bonis?
Occidit ille, decus patriae communis, Erasmus ,
Aetas cui retro non tulit ulla parem.
Primus qui rectas in lucem protulit artes,
Pieridas veteri restituitque loco.
Nec non et linguas hominum formavit, et ora,
Quoque modo, docuit, quaeque loquenda forent.
Quin etiam pietas, vero quod honore refulget,
Illius haec quanta est, gloria prima fuit.
Nec satis hoc, tantam cumulat mox altera cladem,
Ipsa quoque haud multo, quam fuit illa, minor.
Nam modo qui Danaae patefecerat atria longae,
Omniaque e propriis fontibus hausta dabat.
Proximus huic, fato rapitur Budaeus iniquo,
Budaeus patriae gloria summa suae.
Cui similem toto vidit neque Sequana regno,
Nec Rhodanus quantis circuit arua vadis.
Sed neque sic Parcae, linguarum clade duarum,
Contentae saevas continuere manus.
Quin etiam Aonidum ne spes foret ulla sororum,
Verbaque qui certis iungeret apta modis.
Te quoque mos simili rapuit mors invida fato,
O decus o nostri dux Eobane chori.
Carmina quo nemo cecinit felicius alter,
Quotquot adhuc vatum Teutonis ora tulit.
Nec melius numeris inclusit sacra profanis,
Vertit et Ausoniis Dorica verba modis.
Qui, si quisque alius mortali lege creatus,
Vivere dignus erat, vivere dignus eras.
Sed neque Pieridas Parcae, neque carmina curant,
Versa est in cineres haec quoque fama leves.
Ultima restabat magni experientia caeli.
Astrorumque vices, et numerare vias.
Et certo instabilem metiri limite mundum,
Temporaque ad causas quaeque referre suas.
Hanc etiam nostris invidit mentibus artem,
Quaecumque haec laesi numinis ira fuit.
Tuque sagax rerum, qui causas, quique meatus
Nosses, qui spatio claudere quaeque suo.
Ecce iaces, subito fatis ereptus acerbis,
Inque solo modico conditus ante diem.
O labor, o rerum quae post hac forma futura est,
O quae nos, et quam barbara vita manet.
Sic quoque tristis hiems , quoties festinat, et atrae
Impendent nubes, et sine luce dies.
Decutiunt frondes properatae mane pruinae,
Et squalent subito prata nemusque gelu.
Quo tantos igitur refert cepisse labores?
Quid toties noctu continuasse diem?
Si frustra est quidquid miseri sudamus, et omne
Labitur incassum quod vigilans, opus.
Ergo artes valeant, valeant cum carmine Musae ,
Hactenus et pulchri quidquid in orbe fuit.
Vivamus dum fata sinunt, dum suppetit aetas,
otia dum laetus fertque refertque dies.
Nil iuvat assidua corpus consumere cura,
Nil somno aut variis abstinuisse iocis.
Una eademque omnes sequitur, mors ultima, merces,
Pensantur precio , vita, laborque pari.
Nam quas commemorem quas non cognoveris artes?
Mente sagax idem, promptus et ingenio?
Aut qua parte putem tibi non favisse amoenas?
Unum quem multis ante tulere viris.
Nec repetam in triviis vulgo dictata magistris.
Multi quae iactant, pars bene rara tenet.
Sed quae perpetuo veniunt sudore paranda,
Nec nisi cum multo parta labore manent.
Scilicet Alcathoi , quae quondam natus in urbe,
Involuit numeris abdita tota suis.
Quaeque Phalanteis senior celebravit in agris,
Lignea cui volucris facta columba fuit.
Et qui Bacchiadum suffecit moenia genti,
Dum raptat trepidas machina caeca rates.
Idem qui ficto stellas numerabat Olympo,
Et caelum modico clauserat omne vitro.
Aut rursum veteris genuit quem terra Canopi ,
Qui docuit geminis astra, solumque libris.
Dum radio totum describit gentibus orbem,
Et caelum certis dividit omne plagis.
Tempora quae messor, quae tempora spectet arator
Quaeque ferant aestus sidera, quaeque gelu.
Hinc etiam quantis erret Saturnius annis
Pallor, et in summo quam ferus ille iugo.
Quam nihil a Solis distet Cyllenius igne,
Martia cum retro stella, vel ante meet.
Cum Iove cur iunctum Veneris levet omnia sidus,
Sintque iidem multis saepe medela malis.
Omnia quae quondam multo comprehensa labore,
Tu quoque iam noras arte docere pari.
Noras, et longis aliorum exercita curis,
Doctrinae spatio tradere certa brevi.
Non ceu magna solet pars, atque improvida veri,
Qui vulgo ostentant plurima, pauca docent.
Qui caeca involvunt, dum tentant omnia, nocte,
Atque alios secum praecipitanter agunt.
Sed simul accedens triplicis facundia linguae
Miscebat molli cetera dura favo.
Namque uti nec gemmae, nec fuluum sic micat aurum,
Obscura donec condita nocte latent.
At simul in lucem veniunt effossa latebris,
Consciaque artificis perpolit illa manus.
Tum demum incipiunt solito fugere nitore,
Et precium capiunt pro bonitate summe.
Sic nisi et has artes commendet gratia linguae,
Et per se caecis lumina rebus agat.
Incassum longos videas perferre labores,
Quicumque his animos applicuere rudes.
Quamuis non uno meruisti nomine Laudem,
Aut tantum prudens istius artis eras.
Quippe et naturae causas memorare solebas,
Et quo res crescant, intereantque modo.
Quaeque supra vires hominum posuere vetusti,
Recte quae sola mente videre licet.
Vel dum Mopsopio repetis dictata Lyceo,
Illa Stagiritae milia multa senis.
Aut quibus Ilyssi sese iactabat ad amnem,
Quo factum celebre est rus Academe tuum.
Vel dum Pergamei scrutaris sensa magistri,
Qui scripsit medica quidquid in arte patet.
Quae tu nunc proprio gnarus sermone docebas,
Dum cupis ad fontes quaeque referre suos.
Nunc eadem scriptis vertebas Graeca Latinis ,
Mutando Latiis Attica verba modis.
His quoque enim quondam iungebas pectora curis,
Dum curis aetas par fuit ista tuis.
Testis Pannonii gens Istri consita ripis,
Quam modo bis Geticae diripuere Manus.
Testis vicinum quae fama praevolat Albim ,
Urbs modica, at magnis nobilitata viris.
Et quae piscoso raduntur moenia Nicro ,
Rhene tuos cursu qua petit ille lacus.
Quae loca longinquis a se distantia terris,
Omnia tum studiis plena fuere tuis.
Praecipue sed enim doctrinae pectora sacrae
Insedit certo numine cura, tua.
Quae, seu clara dies, seu nox rediisset ab alto,
Fixa tuis animis semper et una fuit.
Ac, ceu sola alias artes supereminet omnes,
Estque eadem humanis addita meta viis .
Sic fuit illa tibi reliquorum meta laborum,
Legit et occasus vela suprema tui.
Ceu tum postremo meditantem tempore vidit
Subnixa Helvetiis urbs Basilea iugis.
Vidit et undanti mediam qui dividit amne
Rhenus , et ipse suas saepe repressit aquas.
Ut non ambiguo videaris honore vocatus,
Aut frustra tanti nomen habere dei.
Sed velut illius reliquas sapientia Musas
Rexit, et Aoniis praefuit ille choris:
Sic tu Grynei luco nutritus in alto,
Vixisti doctos inter Apollo viros.
Sed tamen o superi quo tantae commoda laudis,
Quo studium atque artis gloria tanta valet?
Quid iuvat aetherios animo penetrasse recessus,
Et sensu geminos ultra abiisse polos?
Si pariter saevae rapiunt haec omnia Parcae,
Atque bonos eadem fata, malosque premunt.
Quanquam o care Simon, doctorum si qua superstes
Fama erit, ista tui fama perennis erit.
Nec tecum sensus pariter mors abstulit omnes,
Aut idem te, qui corpora, somnus habet.
Sed sive ulla manent iustas solacia mentes,
Seu superest animis vita parata piis .
Tu quoque felices inter laetabere mentes,
Et tecum studiis ipse fruere tuis.
Nec te venturi laedent contagia saecli,
Nec mala quae praesens plurima tempus habet.
Sed ceu sublimi tutus spectabis ab arce,
Seu fraudem mundus, seu parat iste dolos.
Contemnesque, aevo seu nostro, sive futuro,
Miscentes omni fasque nefasque modo.
Quo tu seu campos inter gradieris opimos,
Qua stant Elysii regna beata soli.
Seu te supremi retinent habitacula caeli,
Inque uno triplicem conspicis ore Deum.
Sis felix, nostrumque olim miserare laborem,

HIc tibi care damus nuper descripta, Georgi,
Tristia germani carmine fata tui.
Primus ut ipse legas, et post si digna videntur,
Exhibeas si cui grata futura putas.
Optarim vivo meritas potuisse referre
Grates, et digna tollere laude virum.
Ast aliter superis visum est, et Parca negavit
Huic ultra fusos invidiosa suos.
Ergo hoc defuncto persolui munus amico,
Demisique umbris exequiale piis .
Quae vos debetis gratam testantia mentem
Atque voluntatis signa putare meae.
Et reliqui unius germani nomine fratres,
Debita in accepti pensa referre libros.

TE quoque Iane tulit tot casus inter acerbos,
Quae sinit intactum mors violenta nihil?
Nec tua te probitas iuvit, neque vita pudica?
Aut animi similis candor ubique sui?
Nil tibi nec teneras adeo coluisse camenas
Profuit, aut studiis tam vigilasse bonis?
Cunctaque tantorum tulit ornamenta laborum,
Quae tibi postremum luxerat una dies?
Idque etiam in mediis , et adhuc florentibus annis
Vix duo bis vitae lustra tenente tua?
Et tibi nunc obulo restet non amplius uno,
Quem capiet Stygiae navita saevus aquae?
Tuque per obscuras incedens pallidus umbras,
Ora ignota refers, ossaque nuda trahis?
Heu miseras hominum mentes, et inania vota,
Quam spes eventus non habet ulla suos.
Necquicquam capimus tot pro virtute labores,
Quo trahimur, frustra est omnis honoris amor.
Multaque perpessi variis discrimina rebus,
Haec tandem ferimus praemia mortis iter.
I nunc, et magnos optes egisse triumphos,
Multaque victrici pone trophaea manu.
Aut vigil attenues per longam corpora noctem,
Munera dum captas pallidus Aonidum .
En iacet exiguo defuncti cespite Iani
Et modico tectum corpus honore soli.
Quique modo celsum captabat nomine caelum,
Implevit digitis busta levanda tribus.
Atque audet precium quisquam sperare laborum,
Aut per tot rerum sustinet ire vices?
Parcite mortales varios tot ferre labores,
Frigora, solem, imbres, et tolerare sitim.
Praemia virtuti non amplius ulla parantur,
Haec opera in sterili sumitur omnis humo.
Nulla potest homini probitas depellere fatum,
Nil iuvat esse bonum, nil iuvat esse pium.
Cui superum Ianus non exolvebat honores,
Aut in quo Divis non operatus erat?
Quanta tulit? longis quoties distantia terris,
Et procul ignotis regna petebat agris?
Dum propius doctas studuit cognoscere Musas,
Et coram doctos ipse videre viros.
Et tamen e medio raptus crudeliter aevo est,
Nil horum potuit vim prohibere necis.
Fataque sic modicas huius conclusit in horas,
Omnia quae triplici stamine Parca regit.
Ut neque venturae vim praesentiscere mortis,
Nec posset subitis antevenire malis.
Heu mihique tristes tangunt mea pectora curae,
Quam mihi tunc lacrimis ora rigata madet.
Cum subit illius tristissima lucis imago,
Quae tulit exitii funera dira tui.
Cum tu deserto fusus miserabilis agro,
Et cuperes homines atque vocare deos.
At neque tunc homines tibi, nec succurrere divi
Crudeli poterant fila secante dea.
Namque etiam memini, properans cum fama veniret,
Heu mihi, funesti nuntia fama mali:
Et timidis oculis, et maesto pallida vultu,
Atque ambas lacrimis commadefacta genas.
Multa prius gemitus inter suspiria ducens,
Tandem ita turbatos aederet ore sonos:
Occidit infausto venatum sidere ductus,
Ianus Rophaeae gloria magna domus.
Sic lacrimans ait, atque simul circumspicit, ecquos
Auditi vellent verba movere mali.
Cumque videt passim manantia fletibus ora,
Substitit, et tersis addidit ista genis.
Non procul a nostris trans Maeni flumina regnis
Arx patet e summis conspicienda iugis.
Regia cui quondam fecit cognomina rupes,
Priscorum sedes, nobiliumque ducum.
Hanc iuxta exiguis habitantur moenia tectis,
Et sua non multus rura colonus habet.
Hic, ait illa, diu tenuit sua limina Ianus ,
Fretus germano, et commoditate loci.
Et iam tranquillae speraverat otia vitae,
Cum vertit vultus Parca maligna suos.
Tempus erat prima cum sol aestate per altos
It geminos, et adhuc florida prata virent.
Et tunc purpureos veniens aurora iugales
Iunxerat, et toto lux erat orta polo.
Cum stetit ante fores tecto progressus ab alto
Ianus, et in solitos ire parabat agros.
Interea sed enim celsa veniebat ab arce,
Ortus principibus Laodovicus avis.
Hic generis famam virtute aequavit, et unus
Doctrina aequales vicit et arte suos.
Altera spes regni, et tantas successor habenas
unus tam clarae dignus habere domus.
Hic tum venatum magna comitante caterua
Ibat ad obiecti proxima lustra iugi.
Pone plagas famuli laqueos et retia portant,
It coniunctorum copia multa canum.
Postquam igitur noto vidit pro limine Ianum,
Quem studiis captus fecerat ille suum.
Admonet in saltus comes ut venantibus iret,
Atque voluptatis spem facit, atque rei.
Nec cessat verbis donec persuadet, et ille
Iam venatorum pars quota factus abit.
Heu caecas hominum mentes, et inertia corda,
Quam nemo exitium praevidet ante suum.
Dum miser intendis fugienti retia ceruo,
Aut spolium ex timidis quaeris inane feris.
Ipse cadis fulua mox contumulandus arena,
Mortis ab infesta praeda petita manu.
Namque sub aduersos cum iam vestigia saltus
Cum domino famuli sola per arua tenent.
Adproperant alii, cinguntque indagine silvam,
Pars etiam insidias, notaque lustra petunt.
Ipse quidem studio progressus primus in altos
Ante alios montes Laodovicus abit,
At miser interea properantibus undique cunctis,
Extremis etiam Ianus oberrat agris.
Namque ibi dum sequitur, veteri quo more solebat,
Nescio quid meditans, pone relictus erat:
Nec prius est numero quod abesset cognitus illo,
Quam starent summis retia tenta iugis.
Hic demum comitis coepit meminisse relicti,
Seu famulus, sive is Laodovicus erat.
Et primum si qua per devia gressibus iret,
Clamando Ianum nomine saepe vocant.
Mox etiam famuli partes mittuntur in omnes,
Si fessus tacita forte sederet humo.
Sed neque respondet, nec parte reducitur ulla,
Summaque necquidquam culmina, Iane , sonant.
Iane taces, frustraque vocant tua nomina colles?
Ignari ah quae te tristia fata premant.
Namque ibi dum silvae resonant clamoribus omnes,
Et feriunt caelum nomina, Iane , tua.
Interea rediit, qui retro missus in agros
Atque etiam amissum quaerere iussus erat.
Ac miseris complet late loca cuncta querelis,
Atque amens homines invocat atque deos.
Ianus in extremis, inquit, miserabilis agris
Stratus humi, et toto pallidus ore iacet.
Et neque menbra movet tacitus, neque vocibus hiscit,
Nec calor in gelidis artubus ullus inest.
Ipse equidem accessi, tetigique et voce vocavi,
Ast anima in toto corpore nulla micat.
Deseruit partes, spes vitae, spiritus omnes,
Mortis ubique gelu, mortis ubique color.
Ite citi, auxilium properate, et si qua medendi
Ars iuvat, huic misero reddite lucis opem.
Obstupuere omnes, et monte repente relicto,
Attonitus campi proxima quisque petit.
Hic miser ille iacet manibus super ima revinctis
Pectora, et ad superos ora supina ferens.
Signa procul lapsi crepidae post terga relictae
Ostendunt, mortis cetera causa latet.
Nec spes est aliqua vitae revocabilis arte,
Omnia iam torpent interiora gelu.
Hunc habuit vitae finem, finemque laborum,
Qui modo tot fratrum gloria Ianus erat.
Haec ait, et tenues mox fama recessit in auras
Indicio fratris credita vera tui.
At mihi quam gelido manavit corpore sudor,
Hei mihi qualis in hoc pectore maeror erat?
Quas lacrimas fudi, quot fletibus ora rigavi,
Quae mihi post illum mens tulit aegra diem?
Tene tot insomnes virtutis amore labores,
Tot mala ferre famis, tot mala ferre sitis?
Et nunc crudeli perpessum funera casu
Per Stygiae nudum vadere flumen aquae?
Necte Pieridum monumenta iuvare sororum,
Aut quod tot linguis praeditus unus eras?
Cultoresque suos quae semper vidit egentes,
Nunc etiam miseros Musa videre potest?
Nec satis est vanum quod ceu ludibria vulgus
Nos habet, an superum nunc quoque fata prement.
Cur igitur quisquam studiis operatus honestis,
Aut colit Aoniae numina vestra deae?
Nec potius tutae sibi comparat otia vitae,
Et sedet ad patrios absque labore focos.
Mercator vestes, aurum, conchylia , gemmas,
Uxorem, fas, ius, omnia tutus habet.
Mille domi famulos solio despectat ab alto,
Si ratio Euganei fors sit habenda croci.
Aut populosa fori per compita pransus oberrat,
Dum coquat e centum massica pota cadis.
Quae satius quanto? sed me prius ima dehiscat
Tellus, et Stygio deferar ante lacu:
Quam cura Aonidum cunctis potiore relicta,
Gemmas, aut aurum dona caduca sequar.
Cuncta ea praetereunt, longos tenuata per annos,
Ingenii solum stat sine fine decus.
Quae quoque Iane , tuos debent solacia casus,
Tristiaque exitii fata levare tui.
Nam licet indigno periis ti funere lethi,
Corpus, non famam mors tulit ista tamen.
Et tibi nunc longum vivet per saecula nomen,
Nostra modo veri carmina si quid habent.
Ac vetus Elysii si vera est fabula campi,
Tu quoque in Elysii vallibus unus eris.
Aut si ficta iacent tantarum gaudia rerum,
Stantque animis caelo regna parata piis .
Te quoque caelestis capient habitacula sedis,
Ibis et ad liquidos umbra beata polos.
Et si quis levibus defuncto corpore sensus
Est animis, aut si pristina vota manent:
Hic iterum docti cognosces ora Capellae,
Hunc etiam subito funere Parca tulit.
Et simili mortis quondam solabere casu,
Et veteri uteris laetus amicitia.
Ergo ubicumque manes, felix vive, atque beatus,
Et nostri numquam non memor esse velis.

ERgo in te saevae tantum potuere sorores?
O decus, o nostri dux Eobane chori?
Nec tua te virtus, neque tot texere camenae,
Legitimum caderes quo minus ante diem?
Idque placet superis, quorum violenta potestas,
Iam prope praeclarum, quod fuit, omne tulit:
Dum praedam totus de nobis exigit annus,
Et spolium ex omni mors petit atra loco?
Plangite Pierides , ereptum plangite vatem,
Et mecum vestri funera flete ducis.
Plangite quae celsas colitis, regna Hessica , silvas,
Catthiades nymphae, monticolaeque deae.
Quas circum Veraris fluit, et quas Aedera circum,
Et nova facturus flumina Fulda , suo.
Plangite, et hoc veteri persolvite munus alumno,
Et tumulo flores, et date serta novo.
Non illo melior fuit, aut reverentior aequi,
Saecula quot retro multa tulere diu.
Nec nestros aeque quisquam celebravit honores,
Quicumque Aoniis fontibus ora rigant.
Et tu Lane pater pendente in pectore barba,
Hessica qui longo limite rura secas.
Exue fronde comas, viridantes exue amictus,
Et nova cultoris funera plange tui.
Ulva tegat faciem, madidique uligine crines
Maestitiam cultu deteriore notent.
Nec tibi nunc placeant tenero iuga consita Baccho ,
Aut virides ripae, laetaque culta satis.
Nec te detineant calidis vernantia lymphis
Labra, quibus certa membra lavantur ope.
Hic ubi vicinos iacet inter Amisia colles,
Hessica que occiduum distinet arua nemus.
Sed maestus sine honore means, sine numine, lento
Atque aliquis cernens defectam flumine ripam,
Quis novus hic amnis squalor, et unde roget.
Quis Deus huic animum, quis cursus tantus ademit!
Ut gressu solito languidiore venit?
At tu, sed modicae gemebundo murmure vocis,
Ille meus, dicas, ille Poeta iacet.
Mortuus ille iacet, cuius super aethera cantu
Flumina cum nymphis nota fuere meis.
Atque ita dilapsus tacito sub gurgite, tecum
Haec vatis defle tristia fata tui.
Nec te poeniteat tanti pater optime luctus,
Aut haec non tali digna dolore putes.
Non magis Odrysias celebravit carmine silvas
Orpheus, et ripas Strymonis unda tuas.
Nec plus Vergilio debent tua flumina Minti,
Quamvis huic aetas non tulit ulla parem.
Fluminaque debent et nymphae Catthides Hesso ,
Et quantum Hessiaci restat ubique soli.
Ille tuas primus celebravit carmine gentes,
Ille dedit ripis nomina Lane tuis.
Nec notus Veraris fuerat, neque Fulda futurus,
Flumina quae pariter iuncta Visurgis habet
Nec quantum a Moeni distat vagus Adrana ripis,
Cognita cum populis pars foret ulla suis.
Si non hic patriae seruasset nomina terrae,
Atque eadem illius carmine nota foret.
Praecipue sed enim tanto se iactat alumno,
Quae vetus a Franco vertice nomen habet.
Mons ubi Christi parae celeberrimus aede puellae,
Dum culta est nati mater honore, fuit.
nunc melior postquam pietas caput extulit orbi,
Desertum tacitis Aedera lambit aquis.
Quas sedes olim Francos tenuisse colonos,
Deque suo nomen, fama, dedisse loco.
Hic ille in superas primum fuit editus auras,
Hic patria, hic illi tecta domusque fuit.
Hinc puer egressus, late virtutibus orbem
Et fama implevit nominis ipse sui.
Namque ut prima tibi repetam cunabula vitae,
Et versu peragam tempora tota brevi:
Ter quinque exierant post natum saecula Christum ,
Sublatis annis sed quater inde tribus.
Cum satus ille novas partu processit in auras,
(Lux fuit haec Nonis Iane dicata tuis.)
Non huic divitiae, non magnum nomen avorum,
Non domus antiquis fulsit imaginibus.
Qualia mirantur vulgo, qui facta parentum,
Quam sua laudari pulchrius esse putant.
Sed simul ac tenera matris progressus ab aluo,
Vagitus infans aedidit ore novos.
Mox facilis prima fuit huic aetate Minerva,
Quae natum gremio sustulit ipsa suo.
Hinc puero ingenii vires, animosque valentes
Indidit, et pulchri fecit ut esset amans.
Ac velut uda solet formas, quascumque iubebis,
Cera sequi, et faciem ferre subinde novam.
Sic Dea crescentem cunctos mollivit in usus,
Pectoraque ad studium quodlibet apta dedit.
Atque ita seu verbis gauderes lege solutis,
Non facile in prosam largior ullus erat.
Seu malles numeris certis adstricta modisque,
Pangebat spatio carmina mille brevi.
Quinetiam verbis mutabat Graeca Latinis ,
Vertebatque modis scripta vetusta novis.
Usque adeo partes pariter pollebat in omnes,
Nil huic invictum, quod modo vellet, erat.
Quamuis ipse sacras solitus praeferre camenas.
Ante omnes semper carmen amabat opes.
Carminibusque diem peragebat, carmine noctes,
Nec semel et fessi somnia carmen erat.
Sive aliqua ista fuit naturae causa latentis,
Quae ceu iure suo mollia corda rapit.
Hasque ita nascenti vires infudit ab ortu,
Quae nova cum niveo fulsit olore Chelys.
Seu vere Deus est, quo vatum corda moventur,
Atque iidem taciti numinis instar habent.
Certe non aliis studiis potioribus usus,
Quaecumque huic esset sors obeunda, fuit.
His puer accrevit, medio his excelluit aevo,
His etiam clausit fata suprema senex.
Ergo idem primis nuper digressus ab annis,
Tempora cum lustris conderet acta tribus.
Turpe ratus patrios numquam liquisse penates,
Contentumque uno consenuisse solo.
Partim etiam accensus famae potioris amore,
Doctorumque volens ora subire virum.
Egressus patria, Turingam venit in urbem,
Cui vada fecerunt nomen Hiera tua.
Nam fuit haec quondam sedes celeberrima Musis,
Artibus, et studiis nobilitata bonis.
Cum nondum placidas premeret discordia divas,
Aurea quae sanctae tempora pacis amant.
Hic operum specimen primum dedit ille suorum,
Hic sua cantari carmina seque tulit.
Dum sedet et gracili celebrat modulamine silvas,
Pastorumque casas, amnicolasque deas.
Et prius ignotis componit nomina ripis,
Sive tuis Unster , seu vage Nesse tuis.
Ergo novo ornatus pridem cognomine vatis,
Et fretus Musa carminibusque suis.
His quoque digressus, quas tunc celebraverat oras,
Dissita longinquo venit in arua solo.
Terra iacet gemino procul hinc subiecta Trioni ,
Pigra gelu, et cana tota perusta nive.
Hinc mare, quod Venedi saeclo coluere priore,
unde gerunt tenerae succina lecta nurus.
Illic externum secludit Martius hostem,
Sanguine qui pastus Sarmata vivit equi.
Ipsa vetus retinet generosa Borussia nomen,
Teutonici quondam militis ense potens.
Huc illum evectum per milia multa viarum,
Seu fors, seu rerum certa cupido tulit.
Hic cum principibus crebra versatus in aula,
Et mores hominum vidit, et ingenia.
Atque uti Neritius quondam iactatus Ulysses ,
Hinc circum terras, hinc freta longa maris.
Antiphatem , et Cironas vidit, saevumque Cyclopa ,
Lotophagum que dapes, Alcinoi que nemus.
Sic ille in media variorum gente virorum,
Nunc bona, nunc aequo pertulit ore mala.
Sed neque tunc Musas posuit, curamve priorem,
Aut studio versus languidiore dedit.
Nam partim alterno descripsit carmine sensus,
Quos mandat Divo Diva puella viro.
Partim etiam syluis coepit mandare canoris,
Res, populos, urbes, funera, bella, viros.
Hic ubi vicino mergit se Vistula ponto,
Et secum raptas in mare vertit aquas.
Quamque etiam nigri cantantem ripa Viadri
Audiit, et Suevi proxima terra soli.
Et quae Sarmatico paret Cracovia regi,
Urbs vetus, et veteri nobilitata schola
Quae loca noscendi studio prius omnia vidit,
Quam vidit vitae bis duo lustra suae.
Hinc tandem patrias animum revocavit ad oras,
Et redit in terras lenis Hiera tuas.
Quasque novo quondam celebrabat carmine sedes,
Has iterum veteri captus amore petit.
Hic precio , et solita conductus lege docendi,
Explicuit vates, Rhetoras, Historicos.
Ipsi ubi tum multa nos hunc gravitate legentem
Vidimus, in magno pars quotacumque grege.
Ac minor huius erat non illo tempore fama,
Quam tua per Latias Quintiliane scholas.
Tam bona facundae manabat gratia linguae,
Tantus et in toto sederat ore decor.
Fors etiam vitam terra clausisset in ista,
Uno hanc si claudi fata tenore sinant.
Sed fortuna bonis quae rebus ubique repugnat,
Hunc quoque non uno passa vigere loco.
Namque ubi iam senior requiem, finemque laborum
Sperat, et extrema littora puppe secat.
Sive hominum invidia, seu sorte trahente coactus,
Haec tum mutavit sedibus arua novis.
Norica qua Pyrgi iactat se nomine tellus,
Artibus et cultis incluta terra viris.
Huc illum asscivit sapiens cum plebe senatus,
Ut veheret Musis haec quoque regna suis.
Esset et illius decus, et nova gloria gentis,
Et regimen coeptae, normaque certa scholae.
Nam fuit haec pulchris urbs semper dedita rebus,
Inventrix operum, et laudis amore flagrans.
Et quaecumque aliquo virtutis nomine fulgent,
Haec illa ante alias ingeniosa colit.
Ergo iterum patria post tempora longa relicta,
Mutavit veterem conditione nova.
Ac socios inter Ioachimum Graeca docentem,
Et te pars nostri, Micale , magna chori.
Hic sibi tum laudis tantum, famaeque paravit,
Quantum fas ulli conciliare viro.
Nam neque muneribus caruit, nec honoribus umquam,
Dignaque factorum praemia multa tulit.
Quamquam etiam ista sua turbavit commoda fraude,
Quae nihil integrum Noxa maligna sinit.
Et mox Turingos iterum revocatus in agros,
Rebus ut auxilium ferret, opemque malis.
Colligeretque diu passim et sine honore iacentes,
Desertasque hominum fraude, locique deas.
Ut bis ab externis fuit has accitus in oras,
Sic bis ad externas inde repulsus abit.
Fortunaeque fuit veluti pars ludicra quaedam,
Perque vices trepidae summa, vel ima rotae.
Donec ad hanc veteris sortem respexit alumni,
Ille tui princeps Lane, Philippus agri.
Aerumnamque viri, et sortem miseratus iniquam,
Iussit ad antiquos hunc remeare Lares .
Hic tandem reliquae transegit tempora vitae,
Cumque suis natis, coniuge cumque sua.
Hic idem Aonias patriam revocavit ad undas,
Adduxitque novas ex Helicone deas.
Cum quibus extremos aevum perduxit in annos.
Dum clausit summum meta peracta diem.
Sed fors privatos hominis quoque noscere mores,
Quaeris, et ut vitam degerit ille suam.
Nam modo non paucos obscurat fama poetas,
Musa quibus facilis, vita nefanda fuit.
Quique suis recte cum possent dotibus uti,
Turpia carminibus praeposuere bonis.
Ut qui ferali furiarum concitus oestro,
Lemniadum aequavit nomine reque malum.
Aut qui, Vangionum dum censet in urbe gregatos,
Stridenti miseras lancinat ore deas.
A quibus hic noster toto sic abfuit aevo,
Ut caelum extremo distat ab Oceano.
Nam neque luxuriam vitamve secutus inertem,
Nec ventri aut Veneri deditus ipse fuit.
Sed simul ac iustos aevi pervenit ad annos,
Iamque aetas illi facta virilis erat.
Consortem vitae legit, sociamque laborum,
Ingenio, fama, nobilitate parem.
Huic thalamo iunctus, teda que fideque iugali,
Protulit in lucem pignora multa novam.
Quorum pars etiam vitali vescitur aura,
Atque tuos passim Lane pererrat agros.
Pars, ita propositum fatis repetentibus aevum,
Ante suum rapti morte obiere diem.
Nec rursum invidiae stimulis agitatus et oestro,
Effudit nigro carmina felle lita.
Aut studuit famae cuiusquam aspergere labem,
Verbaque latrantum fingere more canum.
Sed pariter vitae seruans, linguaeque pudorem,
Et praestare potens, et retinere fidem.
Nec minus ingenio, quam puro candidus ore,
Scripta dedit passim moribus aequa suis.
Nam partim cecinit laudum et virtutis amorem,
Quae pariant animis commoda multa piis .
Ut quae pastorum iuvenis cantavit avena,
Dum patriam atque artes evehit ore bonas.
Aut cum silvarum celebravit nomine sparsim,
Cum populis, urbes, regna, ducesque suis.
Partim etiam versu mutavit Graeca Latino ,
Et docuit Latias illa sonare togas.
Hinc et Simichides Siculis transgressus ab aruis.
Ausonia celebrat pascua voce sua.
Hinc et Pelides et Troiae eversor Ulysses ,
Verba facit populo sueta Quirine tuo.
Praecipue accensis divorum pectora rebus,
Inclusit numeris sacra, Deumque novis.
Nam modo digressus primis cantavit ab annis,
Quae mittat sancto sancta legenda viro.
Mox etiam Solymi convertit cantica vatis,
Iussit et Ausonios illa referre modos.
Atque utinam poterat producere longius annos,
Nec properent triplices fila secanda Deae.
Iam quoque digestos legeres in carmina fastos,
Et seriem sacrae totius historiae.
Nec plus Peligno laudis, famaeque poetae,
Pontificum parerent eruta festa libris.
Quam mihi tunc noster meruisset carmine vates.
Exposita tota cum pietate fide.
Sed fera quae rapiunt ipso bona cuncta sub ortu,
Invidere novis his quoque fata bonis.
Idque opus inceptum, praeventus morte reliquit,
Dum velut e medio tramite raptus, obit.
Quo te non debet tanti, pater optime, luctus,
Aut tanti vatis, Lane, pigere tui.
Sed velut hic alios supra caput extulit omnes,
Quicumque Aoniis ora rigantur aquis.
Sic decet hunc omnes lugere hominesque deosque,
Hessiaci quotquot nutrit arena soli.
Nam quid maius in hoc restat, quo vivimus, orbes
Quidue aliud superis nos facit esse pares?
Gratia quam vatum, et praeconia docta sororum,
Concita quae vatum numine corda regunt.
Quis veterum nosset laudes et facta virorum?
Fortes Aeacidas , Neritios que duces?
Aut quis Scipiadas, aut quis te maxime Caesar?
Teque tot invictum magne Camille malis?
Nomina si nulli seruassent ista poetae,
Nec tantus sacri carminis esset honos?
Nulla foret laudum, virtutis nulla cupido,
Ni moveant vatum tot monumenta viros.
Illis debemus quascumque accepimus artes,
Illis debemus sacra, fidemque Deum.
Adde quod his, tali superum qui mente reguntur,
Nec sceleri, aut vitiis obuia corda patent.
Nullus avaritiae stimulus, non ullus amorum,
Excepto si quem foedera casta ligant.
Sed sive in solis peragunt sua tempora syluis,
Pieriis inter flumina nota choris.
Sive etiam mediis regum versentur in aulis,
Carminis est illis unica cura sui.
Inde sacri vates, et divum cura vocantur,
Caelestumque sua numina voce canunt.
Et quisquam a lacrimis sibi temperet, aut tua fata
Aspiciat siccis tante poeta genis.
Nec quod maesta solet mater viduata nepote,
Cum sedet ad tumulum crine soluta novum.
Nos etiam duras leges, immitia fata,
Et grave Parcarum voce queramur opus?
Heu quantum amisit tecum tua patria nomen,
Heu quale et quantum Teutonis ora decus?
O miseros homines, o spes incerta laborum,
Quam cito quod longo tempore crevit, abit?
Quae vero superi, quae tandem damna paratis?
Artibus ecquis honos post super ullus erit?
Aut erit, ut merito quisque aut virtute fruatur,
Quando bonos eadem fata malosque premunt.
Nam quis finis erit? vel quis numeraverit omnes?
Tempore quos aetas abstulit ista brevi.
Occidit omnigenae spes et decus artis Erasmus .
Saecula quo maius nostra tulere nihil.
Primus qui caeco Musas revocavit ab orco ,
Fregit et eloquio barbara regna suo.
Occidit et lingua pariter memorandus utraque,
Attica quam tellus, Itala quamque tulit.
unica Sequanicae Budaeus gloria gentis,
Quam late Rhodanus cingit et arua Liger.
Occidit Hesse solo tecum prognatus eodem,
At procul hinc alio Cordus humatus agro.
Ambas qui studio coniunxit Apollinis artes,
Idem seu medicus, sive poeta bonus.
Occidit Ursinus regum versatus in aulis,
Pannoniam rapidis qua secat Ister aquis.
Carmine qui variis rebus quaesivit honorem,
Atque idem Musas iunxit et historiam.
Occidit et noster notus bonitate Philippus ,
Principis a veteri nomina monte gerens.
Qui pariter Musis , pariter virtute decorus,
Summa fuit populi gloria Moene tui.
Ut memorem neque te Vives, quem mille per artes,
Externo cultum misit ab orbe Tagus .
Nec te qui terris obiisti fata Cheruscis,
Heu procul a patria rapte Bolere tua.
Atque alios quibus ampla suae stat gratia famae,
Sed fugiunt versus nomina longa breves.
Et quasi paeniteat tantae fera numina cladis,
Sitque parum summos tot cecidisse viros.
Ecce eadem invisae mortis vis abstulit Hessum,
Hessum, cui tellus non tulit ista parem.
Qui pariter Graecas Musis sociando Latinis ,
Absoluit tota quidquid in arte fuit.
Atque aliquis speret melioris tempora mundi,
Quaeque futura, eadem prosperiora putet?
Heu mihi quae rerum facies? quis nascitur ordo?
Qualia nos et quam barbara saecla manent?
Quae qui securo poterit contemnere vultu,
Idem etiam patriae funera laetus agat.
Nos certe casus quisquis tua fata sequetur,
Plangimus heu mortem care Poeta tuam.
Quaque licet lacrimis testamur et ore dolorem,
Saucia quem tanto vulnere corda gerunt.
Quem neque longa dies, qua cetera cuncta levantur,
Nec ratio a solito dimovet ulla statu.
Quamuis si quae manent iustorum praemia manes,
Et posita est meritis gratia certa suis.
Te quoque credibile est mistum felicibus umbris,
Nec lacrimis nostris iam, nec egere prece
Sed liquidas inter mentes, super aethera vectum,
Perpetua rerum prosperitate frui.
Et vel Iesseis sociantem carmina neruis,
Cantica caelesti psallere grata Deo.
Aut castas inter divinae Heroidas aulae,
Carpere cum sanctis gaudias laeta choris.
Quo quaecumque tuos retinent habitacula manes,
Seu quascumque tenes umbra beata plagas.
Sis felix, nostrumque precor, cape dexter honorem,
Quem tibi supremum maesta Thalia refert.

SIC igitur saevae, sic o dulcissima coniunx,
Ante suum Parcae te rapuere diem?
Nec tua te pietas, nec tot texere labores:
Non amor, et casto iuncta pudore fides?
Quin procul heu, patria, et flaventis gurgite Moeni,
Externa fieres flebile funus humo.
Nec de te quidquam restaret quam levis umbra,
Et cinis, et digitis ossa levanda tribus.
Quae tegeret vilis properato cespite tellus,
Aut etiam premeret pondere laesa gravi?
Scilicet hoc nostris deerat post cetera fatis,
Haec aberat summae debita cura meae
Ut facie cuius viventis, et ore fruebar,
Aspicerent oculi corpus inane mei.
Et quibus ipse tibi dextram complexus inhaesi,
Cum fierent tedae foedera prima novae?
His tua nunc manibus, maestus, gemituque repletus,
Colligerem tristi frigida membra solo?
Heu me, qui tanto produxi tempore vitam,
Heu spaciis aetas invidiosa suis.
Non igitur posthac tecum, mea vita, sedendo,
Solabor fatis anxia corda meis?
Non notas audire tuas, et reddere voces,
Non dabitur solitis corda levare modis?
Inter ludentes amborum pignora, natos,
Quotquot adhuc reliquos vita superstes habet.
Venturos igitur quae sors mihi finiat annos,
Quaeve premat canos aegra senecta meos?
Iam mihi, si numeres transactae tempora vitae,
Annorum properant lustra peracta novem.
Ex quo vitales primum sum natus in auras,
Hic ubi Rhenigenas temperat Ellus aquas.
Et minor obliquo descendens tramite gurges,
Maioris mutat nomina, Prysca suo.
Qua veteri quondam dictus de nomine Iuli,
Germanas Latio milite fudit opes.
Quos non interea vidi miser ipse labores,
Aut quae pars vitae laeta peracta meae est?
Vix bene septenos aetas mea fecerat annos,
Cum video matris tristia fata meae.
unica progenies, patris nutrita senectae,
Et spes, si qua foret, sola futura domus.
Quos ego tunc luctus? quae tempora flendo peregi?
Quam res haec animo sedit acerba meo?
Sed neque dura movent miserorum fata querelae,
Nec tangunt saevas vulnera nostra deas.
Nondum igitur prima tectus lanugine malas,
Et nuper lustris grandior ipse tribus:
Protinus externas patria procul actus in oras,
Ignotas, profugi more, pererro domos.
Namque et Turinga , studiis secretus, in urbe,
Quam secat exiguo lenis Hiera vado.
Dura fere toto transegi tempora lustro,
Dum sequor Aonii sacra, deosque chori.
Et mox Saxonicos ultra provectus in agros,
Albis ad Arctoum qua mare tendit iter.
otia dura quidem, sed non ingrata peregi,
Pars quota Pierii factus et ipse gregis.
Ut taceam Mysos , Francos , et Norica regna,
Et vos quos primis alluit Ister aquis.
Omnes quas longo terras peragravimus aevo,
Dum tandem ventum est ad vada Moene tua.
Hic demum lacerae statio patefacta carinae,
Et spatium fessis ventus et unda dedit.
Hic nos tunc primum, iuvenes aetatibus ambos
Iunxerunt thalamo fata, deusque novo.
Cum tibi deficerent, superessent tres mihi messes,
Ne facerent annos bis duo lustra pares,
Sed neque tunc passu fallax fortuna tenaci,
Constitit, aut certo fixit in orbe pedem.
Nam simul ac coepi paruas componere sedes,
Iamque aliquo stabat condita Vesta foco.
Continuo placidos vertit dea lubrica vultus,
Moxque redit velis tristior aura meis.
Bis vitae certos coepi sedemque, Larem que,
Ponere vitifero margine Moene tuo.
Bis redii, infelix, mutatis cursibus aevi,
Huc ubi liberior Nicer in arua ruit.
Sive ita nascenti statuit Cyllenia stella,
Linigerae duro pondere pressa Deae:
Sive arcana latet fatorum causa, Deusque
His voluit curis tempora nostra premi.
Sed tamen haec quacumque fuit mihi sorte peracta,
Praesidiis tota est vita peracta tuis.
Tu nostri solamen eras, tu cura laboris,
Tu medicina malis hactenus una meis.
Dum Deus, et melior vita fortuna fruentem
Passa est te comitem casibus esse meis.
At nunc humanis sublata te quoque rebus,
Dimidia nostra parte vacante domo.
Heu fera fata deum, iaceo miser ipse, iacetque,
Praesidio quicquid constitit ante tuo.
Non spes ulla mihi, non ullae levamina rerum,
Omnia cum vita mors tulit atra tua.
Quocumque aspicio subeunt gemitusque, dolorque,
Quique solet vacuis horror inesse locis.
Seu vigilo infelix, vigilanti occurrit imago,
Quae feriat sensu pectora nostra tui.
Sive hominum fessos placidus sopor occupat artus.
Solus in haec nullus lumina somnus abit.
Non socii, tractaeque iuvant per pocula noctes,
Non soliti lusus, non Lyra, non citharae.
Haec quoque quae saevos fama est, sedare furores,
Atque etiam Stygium flectere posse Iovem .
Necquidquam nostras demulcent carmina mentes,
Non facit ad luctus Pieris ulla meos.
Non magis, ac capta matres iuvat hostibus urbe
Attonitas inter ducere tela choros.
Nec puto, plus Orpheus casu percussus acerba est,
Labentem fato vidit ut Eurydicen .
Qui velut, ipse suo fretus cantuque, lyraque
Dicitur infernos vivus obisse lacus.
Sic miser, ipse traho defuncto corpore vitam,
Mortuaque in vivo corpore membra gero.
Nunc quoque quae gracili duco tibi carmina versu,
Sic duco, ut sensu vix fruar ipse meo.
Obruit ingenium maeror, gemituque tremiscens,
Non satis officio languida dextra valet.
Forsan et extremus nobis erit iste laborum,
Deflet et haec uno carmine Musa duos.
Sed tamen ista fuit quae tam fera numinis iras
Aut quae tam subiti causa putanda malis
Grata parum credo superos in vota vocasti,
Nec dederas pura tura , precesque manu.
Aut teneris natis, aut non satis aequa marito,
Foedasti thalamos labe notata tuos.
Quos igitur cultus, aut quos pietatis honores,
Ullo te dicam praeteriisse loco?
Quae numquam rebus surgebas mane gerendis,
Aut contra somno corpora fessa dabas.
Ut non divinis operosa ante omnia rebus,
Libares Domino vota, precesque Deo.
Atque eadem supplex demissa voce rogares,
Ipse sua regeret teque, tuosque manu.
Haec eadem natos, eadem data pensa trahentes.
Ut facerent, memini te monuisse tuos.,
Illa autem quae sunt castarum propria matrum,
Et seruare fidem, et velle placere viro.
Quae Panthea magis, vel quae magis Icariotis,
Ipsa suae domui praestitit atque viro.
Nam seu laeta forent peragendae tempora vitae,
Posceret et melior gaudia forte dies.
Rusticitas aberat, morumque incondita virtus,
Non aderat fastus, non tumor ingenii.
Sed solum ut posses proprio seruire marito,
Quae te sollicitam cura teneret, erat.
Sive graves contra rerum deposceret usus
Mores, atque operae pars foret illa tuae.
Nulla magis studio magis aut gravitate valebat,
Sumebas animum tu quoque saepe viri.
Talis erat, credo, doctis celebrata Theano,
Talis Gracchorum sedula mater erat.
Praecipue tractare penum, et disponere cura,
Tempore quae subito mox repetenda forent.
Vix melior toto (liceat mihi dicere verum)
Aevo, quo iuncti viximus, ulla fuit.
Scit patria, et cives, scit cetera turba tuorum,
Vanaque nec numeris persequar ulla meis.
At puto difficilis formam natura negarat,
Et fuerat vultus gratia nulla tui.
Nec tibi erant proavi, nec opes, nec sanguis avitus,
Non patria antiquo nobilitata solo.
Heu miseros homines, superi si talia curent,
Atque aliquis tanti sorte negata luat.
Non ego vel formae sic vixi deditus umquam ,
Esset ut haec animis insidiosa meis.
Aut etiam ingenii donis potiora putavi,
Quae vel natura, vel data sorte forent.
Vera hominis virtus dos est, et amore colenda,
Quam neque vis fati, nec Iovis ira domat.
Cetera fortunae variis stant obuia telis,
Aut etiam longo tempore victa cadunt.
Sed tamen haec si quis nonnulla in parte locanda,
Atque aliquo laudis nomine digna putat.
Tu quoque quam par est, referes hoc nomine laudem,
Cui neque vile genus, nec mala forma fuit.
Non vultus Helenae, nec erant tibi corpora Ledae,
Sed facies, qualem convenit esse probis.
Quamquam etiam haec licito nonnullos traxit amore,
Nec caruit cultu prima iuventa suo.
Illa avem generis quis nescit nomina vestri,
Quoque fuit mater praedita, quoque pater.
Qua sacer invehitur flaventi gurgite Moenus,
Et qua vicinos Cala pererrat agros.
Quorum haec, si priscis componere nostra licebit
Nominibus, fertur consule nata patre.
Alter et ipse datos populi gestavit honores,
Seruavitque suo iura, fidemque foro.
Ipsa quoque in lucem quae te modo protulit ortam,
Patria, finitimis praestat honore locis.
Quam iuxta pulchro decurrit flumine Moenus,
Et mediam laeto gurgite sulcat humum.
Parte ab utraque patent fecundi frugibus agri,
Pars quoque stat donis consita Bacche tuis.
Quas olim terras profugo cum coniuge Nympha,
Progenies, tenuit, Carole Magne , tua.
Cum patrias iras propter, vetitosque hymenaeos,
Exul in ignoto quaereret arua solo.
Qua deinde inventa, nutu redeunte paterno,
Felicis meruit nomen habere locus.
Nunc quoque templa manent sedis monumenta vetustae,
Et sacer antiqua relligione chorus.
Et iuxta, casum minitantis fragmina muri,
Impositio ripis praetereuntis aquae.
Cetera longinqui perierunt temporis usu,
Et tegit ingentes vasta ruina domos.
Tali igitur patria, tali quoque stirpe creata,
Quaeque decet castas praedita dote nurus.
Debueras aliqua superos vel parte movere,
Debuerat virtus tangere fata tua.
Sed neque fata movent hominum benefacta, nec ulla
Flectuntur nostra pectora dura prece.
Illaque sors placidis semper manet addita rebus,
Qua prima intereunt optima quaeque die.
Sic rosa, sic violae prima moriuntur in herba,
Candida nec toto lilia mense nitent.
At contra tribuli, et male noxia gramina spinae,
Nec metuunt ventos, nec nive tacta cadunt.
Pasiphaes nemo vitae desiderat annos,
Nemo Hecates , fato neutra perempta brevi est.
At iacet Alcestis pro coniuge mortua vivo,
Cumque suo cecidit Laodamia viro.
Ergo eadem nostris sors invida te quoque rebus
Abstulit, et subito funere mersa iaces.
Cui neque tota quidem vitae bis quatuor actae
Ruperunt medios lustra repente dies.
Tempore quo melior fessis iam matribus aetas,
otiaque a partu sera venire solent.
Nec licuit cursus aevi spectare tuorum ?
Nec sibi quod vitae quisque parasset iter.
Non teneras neptes, non pignora chara nepotum,
Quaeque solent comites matribus ire nurus.
Omnia quae longae solacia cara senectae,
Atque animi quondam cura futura tui.
Heu male cum rapta mors abstulit invida vita,
Teque tot orbavit rebus iniqua bonis.
Forsitan et nostras luis ipsa miserrima poenas,
Et mersere caput crimina nostra tuum.
Hei mihi, si pendas alienae debita culpae,
Simque ego causa mihi funeris ipse tui.
Nam mea cur toties mutantur tempora vitae ?
Cur numquam portu stat mea cymba suo?
Sed velut assiduis agitatur fluctibus undae,
Quam levis hinc Boreas concitat, inde Notus.
Non tolerat ferrum nimios, neque saxa, labores,
Franguntur longa robora dura mora.
Nec semel e propria si qua est tellure revulsa,
Arbor in ignota mox coalescit humo.
Iure igitur capio vesanae praemia mentis,
Et precio facti perfruor ipse mei.
Et nunc materno reliqui de funere nati,
Ante oculos errant tres, totidemque meos.
Sic aliquis forsan, dubiae sed tempora vitae
Non sunt eventu quaeque notanda suo.
Nec nostra est ideo, si qua est ea, culpa laborum,
Sed versat tantas Iuppiter ipse vices.
Qui pariter iustos involui clade malorum,
Atque hoc qui factis commeruere, sinit.
Impiger Alcides magno fuit exul in orbe,
Non habuit toto tecta, laremve solo.
At certas Echetus, certas quoque Sisyphus arces,
Possedit, patriae crimen uterque suae.
Ille tamen moriens inter fuit astra relatus,
Fulget et Arctoae sidus in arce plagae.
Ast hi se digno perierunt fine, rotatque
Per Stygias alter nunc quoque saxa domos.
Quare hominum incertos domino permittere casus
Nos decet, et magni noscere iura Dei.
Praesentemque animo sortem tolerare modesto,
Cum pariter iustos haec trahat, atque malos.
Tu quoque quam duri rapuit vis improba lethi,
Cuius stant fusis stamina rupta suis.
Has hominum curas, atque haec arbitria vulgi
Despice, Felicis pars modo facta chori.
Ac tibi quae restant melioris commoda vitae,
Quaeque manent animas tempora laeta pias.
His tua praesentis fortunae damna repende,
Fataque legitimos ante peracta dies.
Vixisti patrios inter nutrita penates,
Stemmate non longo, sed tamen orta bono.
Vixisti propriis opibus, nec rebus egena
Traxisti famula tradita pensa manu.
Vidisti natos, communis pignora lecti,
Sensisti et nostrae commoda certa domus.
Undecies geminos thalamo sociata per annos,
Undecies uno es coniuge facta parens.
Nulla tibi labes aspersit crimine vitam,
Praeluces generi nunc quoque laude tuo
Cetera si qua tuis debentur praemia factis,
Ut sunt virtutis plurima facta tuae.
Haec tibi mox alio compensabuntur in aevo,
Pectora quod nulla labe notata colunt.
Ac nisi nulla fides vatum stet certa priorum,
Fabulaque Elysii vana sit omnis agri.
Iam frueris vero vitae splendore perennis,
Teque tenent celsi lucida regna poli.
Illic et pura toties quem mente vocasti,
Aspicis humana libera sorte Deum.
Illic et natos, et pectora cara parentum,
Atque olim functos corpore cernis avos.
Atque utinam nostros videas quoque post breve vultus,
Et sedeam lateri iunctus, ut ante, tuo.
Quique hominum casus genitor dispensat et ortus,
His aliqua eripiat me quoque sorte malis.
Quae dum differtur fatis lux debita nostris,
Spiritus et pigro corpore clausus hebet.
Interea hoc nostrum longaevi pignus amoris,
Accipe et exequiis ultima dona tuis.
Quod si nos quaecumque manet post saecula nomen,
Nec plane ingenium frustra erit omne meum,
Te quoque venturos celebrabit fama per annos,
Nomen et e nostro carmine nota, feres.
Atque aliquis coniunx dicet fuit ista Micylli,
Pectora Dii, qualis iunxerat illa fides.
Conditur hac miseri coniunx tellure Micylli,
Heu procul a patria, et margine Moene tua.
Undecies uni geminos quae nupta per annos,
Undecies uno est coniuge facta parens.
Ulterius Parcae nihil indulsere sorores,
Terra tegit cineres, spiritus astra tenet.
AT tu nunc placida recubas tellure sepulta,
Nec te vel bellum, vel premit ulla fames.
Nec mala, quae passim certa sine sede vagantes,
Hinc viduae, hinc orbi tot patiuntur avi.
Nos miseri medios inter male vivimus hostes,
Quos metus ex omni parte perennis agit.
Queis neque luce datur, neque ducere nocte quietem,
Non oculos somnus, non iuvat ora cibus.
Sed velut ille senex doluit sua fercula vates,
Pollui ab immunda, lumine cassus, ave.
Sic miseri ambesas lugemus nos quoque mensas,
Quas avis a sero vespere missa rapit.
Heu nos, qui tales vitae seruamur in annos,
Quos repetit lento Parca supina pede.
An quia plus laedit, quae constat tempore poena,
Quam quae momento clauditur acta brevi?
Et magis haec imos penetrant cum pondere sensus,
Quae feriunt longa pectora fessa mora?
Felices primo quos sors tulit aequior aevo,
Nec passa est longos agglomerare dies.
Non illos saevi tremefecit militis ensis,
Non illos medio classica pulsa foro.
Sed velut in pulchro vernans rosa pullulat aruo,
Quam neque vis venti, nec gravis unda premit.
Sic illi tacito traducunt tempora sensu,
Nec mala quae mundus tot parit, illa vident.
Sic equidem credo primos degisse parentes,
Horto cum vixit clausus uterque novo.
Sic quoque quos laeto recipit post funera campo,
felix Elysii credita terra soli.
Quae seu vera manet, sive est felicior illa
Defunctis requies certa parata piis .
Hac nos, o genitor, tandem cum pace repone,
Pectoraque ex istis eripe nostra malis.
Aut si nulla datur moriendi tanta potestas,
Et malefactorum nos ea culpa premit.
Saltem aliquos iterum, Calain Zetenque remitte,
Qui pennis abigant haec nova monstra suis.

Conditur hac miseri coniunx tellure Micylli,
Heu procul a patria, et margine Moene tua.
Undecies uni geminos quae nupta per annos,
Undecies uno est coniuge facta parens.
Ulterius Parcae nihil indulsere sorores,
Terra tegit cineres, spiritus astra tenet.

AT tu nunc placida recubas tellure sepulta,
Nec te vel bellum, vel premit ulla fames.
Nec mala, quae passim certa sine sede vagantes,
Hinc viduae, hinc orbi tot patiuntur avi.
Nos miseri medios inter male vivimus hostes,
Quos metus ex omni parte perennis agit.
Queis neque luce datur, neque ducere nocte quietem,
Non oculos somnus, non iuvat ora cibus.
Sed velut ille senex doluit sua fercula vates,
Pollui ab immunda, lumine cassus, ave.
Sic miseri ambesas lugemus nos quoque mensas,
Quas avis a sero vespere missa rapit.
Heu nos, qui tales vitae seruamur in annos,
Quos repetit lento Parca supina pede.
An quia plus laedit, quae constat tempore poena,
Quam quae momento clauditur acta brevi?
Et magis haec imos penetrant cum pondere sensus,
Quae feriunt longa pectora fessa mora?
Felices primo quos sors tulit aequior aevo,
Nec passa est longos agglomerare dies.
Non illos saevi tremefecit militis ensis,
Non illos medio classica pulsa foro.
Sed velut in pulchro vernans rosa pullulat aruo,
Quam neque vis venti, nec gravis unda premit.
Sic illi tacito traducunt tempora sensu,
Nec mala quae mundus tot parit, illa vident.
Sic equidem credo primos degisse parentes,
Horto cum vixit clausus uterque novo.
Sic quoque quos laeto recipit post funera campo,
felix Elysii credita terra soli.
Quae seu vera manet, sive est felicior illa
Defunctis requies certa parata piis .
Hac nos, o genitor, tandem cum pace repone,
Pectoraque ex istis eripe nostra malis.
Aut si nulla datur moriendi tanta potestas,
Et malefactorum nos ea culpa premit.
Saltem aliquos iterum, Calain Zetenque remitte,
Qui pennis abigant haec nova monstra suis.

SI tibi non aliquo firmatum numine pectus,
Si foret a superum mens aliena fide.
Nec scires hominum quae sors sit addita rebus,
Quamque sit haec fato subdita vita brevi.
Longius hic agerem tecum carissime Paule,
Quaererem et in curas pharmaca plura tuas.
Sed puto, nec nostri vivis sic inscius aevi,
Aut hominum ignarus conditionis agis.
Ut quidquam in toto credas durabile mundo,
Quam late terras Phoebus oberrat equis.
Quo te, Paule, decet subitos agnoscere casus,
Quaeque vides fieri, velle putare Deum.
Occidit, heu, misero pridem dulcissima coniunx.
Occidit ante suum funere mersa diem.
Nec probitas illam, nec amicae gratia formae
Texit, non tenero suavis in ore pudor.
Quo minus immites exercerent sua Parcae
Numina, funestas iniicerentque manus.
Atque hanc, incurua quae demetit omnia falce,
Tolleret e medio mors truculenta gradu.
Non aliter tenera quam cum resecatur in herba,
Quae primo exhilarat gramina vere, rosa.
Sed quid agas? num vel tristes tua pectora curae,
Aut tua tabificus devoret ossa dolor?
Dum tua perpetuo liquescunt lumina fletu,
Non oculis somnum, non capis ore cibum.
Ac velut in vacuo quaerit sua pignora nido,
Cum dolet amissum Daulias ales Itym.
Sic tu praereptos animo meditaris amores,
Atque absens, praesens quod nequit esse, cupis.
Haud equidem iubeam, neque te, carissime , fas sit
A lacrimis oculos abstinuisse piis .
Aut te, quae toties animo, vultuque levavit,
Eius te nullo fata dolere modo.
Namque etiam Stygias Orpheus descendit ad umbras,
Funera dum deflet coniugis ipse suae.
Et breve Phylacides spacium Plutona precatus
Iuit in amplexus Laodamia tuos.
Quinetiam nostras illius funera curas
Exercent, animos afficiuntque meos.
Nam quem non moveat tam saevi iniuria fati?
Aut haec tam celeri mors properata pede?
Vix modo quinque puto, si vel tamen integra quinque.
Viderat haec vitae lustra peracta suae.
Et nuper thalamo tecum sociata iugali
Ediderat lecti pignora bina novi.
Non genus, aut proavi, non illi fama parentum
Deerat, non propriae gloria parta domus.
Illi etiam tellus multo cum foenore fruges,
Et Cererem plenis sufficiebat agris.
Illi, quae ripis nascuntur plurima Nicri ,
Implebant totos dulcia musta cados.
Denique longinquo quaecumque ex orbe recepta,
Per terras alii, per freta longa petunt,
Haec illi facili concesserat omnia dextra,
Pingitur in volucri quae dea caeca rota.
Sed nihil immites, nil curant talia Parcae,
Non illas lacrimae, non pia vota movent.
Quinetiam vitae cum tangunt ultima metam,
Et veniunt dura fila secanda manu.
Non illas superi, non infera numina flectunt,
Invictae duro stant Adamante magis.
Memnona sic mater, sic mater flevit Achillem,
Quanquam esset celebri natus uterque dea.
Nec Venus a letho pulchrum servavit Adonim,
Aut Atym Cybele, aut Iasona Ceres.
Ipse etiam magni (quis credat) rector Olympi
Deflevit Lycii tristia fata ducis.
Usque adeo intactum nihil est, terrasque per omnes
Exercet vires trux Libitina suas.
Aspice tot claros, hominum monumenta, labores,
Quos Asiae tellus, Dorica quosque tulit.
Quo nunc Pyramides, veteris miracula Nilis
Motaque cum Phoebus Memnonis ora novo?
Quo rediit Babylon, solidique bitumine muri,
Et domus antiquae tanta Semiramidis.
Aut ubi Mausoli pendentia marmore tecta?
Structaque Amazonia templa operosa manu?
Aut sacer Elei cultus certamine cursus
Iuppiter? aut Rhodii Sol moderator agri?
Quo veteres Thebae, quo prisci regia Cadmi?
Moeniaque ad citharae quae coiere sonum?
Aut ea qua victus partu Neptunus olivae,
Obruit iratus fluctibus arua novis.
Quaque olim puppes Ephyraea celsus ab arce
Sisyphus Aegeas vidit et Ionias?
Scilicet incurua rapuit mors omnia falce,
Haec etiam templis, marmoribusque venit.
Atque homines querimur, si vilis portio glebae,
Hinc abit in vitam spe meliore novam?
Quaeque prius fuerant obnoxia corpora fato
Mutat in haud ulla post moritura die?
Haec quoque enim perstat veterum doctrina virorum
Testibus et longa prodita vera fide.
Cumque alia aeternam patiantur corpora noctem,
Totaque defuncto vis animante cadat.
Solus ab humano cum spiritus exiit ore,
Vivit, et a saeva morte superstes agit.
Atque uti vere novo recipit sua gramina campus,
Induit et virides silva renata comas.
Aut ubi flava Ceres, brumalibus abdita terris,
Erigit in lucem semina laeta novam.
Sic quoque caelestis, detersa morte, creator
Eriget in vitam corpora nostra novam.
Atque iterum superas laeti veniemus in auras
Induti carnis viscera quisque suae.
Tunc cum defessum rapient incendia mundum,
Et peragent summum saecula clausa diem.
Hanc bonus ipse viam dudum monstravit Iesus,
Ostendit vitae primitiasque novae.
Tertia cum vidit surgentem aurora sepulchro,
Et reduci victas fata dedere manus.
Hanc et fatidicae praesagivere camenae
Assyrii, sensit qui mala mille, senis.
Dum sedet, et Domino peragit cum carmine laudes,
Illi, qui rursum, quod dedit ante, tulit.
Quo minus ista tuae sunt et tibi fata dolenda
Coniugis, aut somnus, quo modo victa iacet.
Sed magis optatae lux exspectanda diei,
Artus cum repetet mens rediuiva suos.
Et tua te rursum meliori in luminis aura
Aspiciet vultu Barbara laeta novo.
Denique praesentis quae tanta est gratia vitae?
Aut hoc quid dignum flebile tempus habet?
Ut teneat quenquam vivendi magna voluptas,
Atque aliquis seros vivat adusque dies?
Aspice, quae passim crudescunt bella per orbem,
Qui fremitus hominum, quantus ubique pavor.
Hic alii eliso labefactant moenia saxo,
Et longa populos obsidione premunt.
Vastantur miseri ferro, flammisque coloni,
Et cultore iacent arua relicta suo.
Illic insolitas demittit Sequana turmas,
Et lacerant vacuas gallica gaesa domos.
Esuriunt viduae parua cum prole parentes,
Et pereunt longa tabida membra fame.
Ipsa etiam invadit Divum penetralia miles,
Quaeque aetas melior contulit, illa rapit.
Nusquam tuta quies, nusquam concordia rerum,
Miscentur motu sacra, profana pari.
Quo magis et mulier tenerae solacia mentis,
Aut nulla, aut isto tempore parua capit.
Nam quos illa petat lusus, aut gaudia quanta,
Cum videt ante oculos omnia saeva suos?
Quae si forte nitet pulchra spectanda iuventa,
Gaudet, et aequales ducere laeta choros:
Pro fidibus galeae, pro levi classica buxo,
Pro molli cithara cornua rauca sonant.
Sin iam mater habet longi solamen amoris
Pignora, et haec crebro gestat, amatque sinu.
Aspicit, heu, longis matres terroribus actas,
Cum tenera tristi prole perire fame.
Denique seu sacras supplex ascendit ad aras:
Seu media solitas carpit in urbe vias.
Omnia terrifico miscentur compita luctu,
Multus ubique pavor, multus ubique dolor.
Que si qua est tacita quae secum mente volutet.
Ecquid adhuc illam, quod iuvet, esse putas.
Praecipue talem, qualis tua Barbara vixit,
Et veri imbutam cognitione Dei.
Ipsa equidem credo, si dent pia numina vocem,
Illius ante oculos et stet imago tuos.
Detersis lacrimis, et aperto candida vultu,
Aut hoc, aut simili solueret ora modo.
Quid vero, o, dicens, tandem carissime coniunx,
Quid laceras curis languida corda tuis?
Quid iuvat incassum saevo indulgere dolori,
Non animum noctu, non relevare die.
Desine sollicitis superos urgere querelis,
Desine, nil lacrimae, nil tua vota iuvant,
Cum semel impletis cessarunt stamina fusis,
Filaque lanificis de tribus una secat.
Frustra iter ad superas remeabile quaeritur oras,
Obstructae duro stant Adamante viae.
Non ego sponte tuo cupii discedere lecto,
Aut tibi desertum linquere, Paule, thorum.
Scit Deus, et genitor, qui nos coniunxit amantes,
Cum pressi thalamos facta marita novos.
Ac tecum optarim longam consumere vitam,
Atque auctam multa prole videre domum.
Sed superis aliter visum, et me fata deorum
Vivere in his terrae non voluere malis.
Nec clades hominum, aut discrimina tanta videre,
Et toties viduas militis ense domos.
Nam quid adhuc restat, solo te coniuge dempto,
Ducere cur vitam longius ipsa petam?
An quia nunc placidis rediit concordia rebus,
Et stant in tuto sacra, profana loco?
Nec frater fratrem civilibus implicat armis,
Atque aliquis Domini restat in orbe timor?
Ah miseros homines, nondum mala si sua norunt,
Aut haec securo pectore damna vident.
Ipsa equidem credo nullo plus tempore fraudem,
Perfidiam, insidias, et valuisse dolos.
Atque aliquis captet praesentis gaudia vitae,
Aut aevo doleat se breviore frui?
Nec me nunc retinent vani spectacula mundi,
Quaeque hominum inconstans, et leve vulgus amat?
Nec tangunt animum vestis preciosa , vel aurum,
Aut alias charum femina quidquid habet.
Omnia quae modico vanescunt temporis usu,
Nec fructus aliquos, et leve pondus habent.
Vixi, et quas dederat partes fortuna peregi,
Et mihi tota mea stat sine labe domus.
Suscepi geminam socio te coniuge prolem,
Usa parum longo, sed tamen usa toro.
Non fractum senio patrem, non rebus egentem
Aspexi, aut patriae damna dolenda meae.
Uno hoc infelix, quod te dulcissime linquo
Iactantem vidua corpora maesta domo:
Nec superest aliquis saltem de sanguine nostro,
Qui patrem vocitet te, moneatque mei.
O dolor, o Parcae. Sed et haec Deus ipse levabit,
Audiet et nostras aequus utrique preces.
Teque iterum faciet mutata coniuge patrem,
Ac thalami aspicies altera dona tui.
Me vero Elysii capient consortia regni,
Qua neque Sol aestu, nec riget unda gelu.
Ver ubi perpetuum, Zephyrique tepentibus auris
Felicis gaudent arva beata soli.
Hic oleae, myrtusque virent: hic innuba laurus,
Palmaque, victrices quam peperere manus.
Hic crocus, hic casiae, flos hic fragrantis Amomi,
Liliaque, et nitidis consita prata rosis.
Hic placida aeterna peraguntur tempora pace,
Quam neque vis hominum, nec mora longa premit.
Purior et solito penetrat super aethera curru,
Nec timet alternas candida Luna vices.
Huc proceres abiere pii, quos lucifer olim
Effractis tenebris vexit ad astra puer.
Huc et praesentis venient post funera saecli,
Qui pura Dominum relligione colunt.
Cum quibus et dulces natos, placidamque parenten,
(Corpora nunc quorum pressa sopore iacent.)
Et te, praesentis peraratis finibus aevi,
Aspiciam, et laeto perfruar alloquio.
Atque ita perpetuae carpam nova gaudia lucis,
Quae pater aspectu temperat ipse suo.
Et iuxta, amborum mixto cum flamine natus,
Certa ferens iustis praemia, certa malis.
Haec illa, aut etiam tecum, puto, plura loquendo
Firmaret dictis mollia corda suis.
Sed tu sollicitas tandem depone querelas,
Atque animum curis, tristitiaque leva.
Quaeque pater voluit, celsi regnator Olympi,
Perfer, et hos gemitus ad meliora refer.
Non haec invisos spectabit pallida manes,
Aut veniet Stygio , qua calet igne lacus.
Nec metuet tedae flammas, crepitumque flagelli,
Horrida cui strident anguibus ora, deae.
Hic ubi terribiles exercent tartara poenas,
Et gravis immiti praesidet urna foro.
Saevus et horrifico latratu territat umbras
Cerberus, et maestas excubat ante fores.
Nec tu Caucaseas inter nutritus es arces,
Aut tibi tam genitrix barbara terra fuit.
Talia ut ignores, aut praemia nulla parata
Per caelum, credas mentibus esse piis .
Quae quo sunt hominum donis meliora caducis,
Et secum meritis gaudia plura ferunt.
Hoc animo debes minus omnia ferre molesto,
Quae Domino cernis facta placere Deo.
Sed cuius summa est adeo, atque aeterna potestas,
Imperium cuius terra, fretumque timent:
Huic etiam ipse tuas debes submittere curas,
Huius et ad nutum vota referre tua.
Ut seu laeta tibi, seu tristia tempora currant,
Arbitrio Domini stesque cadasque Dei.
Haec ego, Paule, tibi pro tempore pauca notavi,
Quae Deus et Musae commonuere meae.
Quae tu si capies animo, vultuque benigno,
Accipiet precium nostra Thalia suum.
Sin minus, attamen hoc, quod debuit, illa peregit,
Triste quidem officium, sed tamen officium.

QUOS igitur versus, aut quae tibi carmina pangam,
A gemitu tanto quae tua corda levent?
Aut quae iusta satis dictent solacia Musae ,
Ut revocem luctus ad meliora tuos?
Vix binae et totidem complerunt horrea messes.
Cum celebro thalamos dulcis amice tuos.
Ecce novo infelix grassatur Parca furore,
Quaeque dedit facilis Iuppiter , ipsa rapit.
Heu miseros hominum casus, et inania vota,
Ut certam praesens non habet hora fidem.
Sic igitur solum te longas ducere noctes,
Tendere et in viduo brachia maesta thoro ?
Sic te pertaesum vitae, solitique laboris,
Cernere dimidia parte vacare domum.
Et nunc voce deas, nunc numina dura vocare,
Mortem quae tantum iuris habere sinunt.
Vere igitur dixit, vitae qui tempora dixit
Mancipio nulli tradere Habenda deos.
Et qui res hominum filo pendente teneri,
Casu dum subito quae valuere ruunt.
Sed quid agas, aut cur tantis tua pectora curis
Excrucies, nulla fata movente prece?
Quid iuvat insano frustra indulgere dolori?
Et quae re nequeas vertere, voce queri?
Aut ea quae nusquam consistunt, velle morari,
Et stabilem in nostris quaerere rebus opem?
Nam quid sic validum toto consistit in orbe,
Cras hoc ut possis dicere, stabit opus?
Aut quis mensuram digito suppleverit uno,
Auxerit aut minimo tempora cana pilo?
Non homines, non regna sibi promittere quidque,
Aut dubias possunt vi stabilire vices.
Omnia sub certa fatorum lege tenentur,
Nemo horam potis est addere, nemo diem.
Quanta fuit Babylon solidata bitumine muros,
Struxit ut hos magnae cura Semiramidis.
Quanta fuit veteris moles et machina Romae ,
Orbis quae quondam totius instar erat?
Munichiaeque arces, et divitis ora Corinthi,
Et quidquid celebrat Graecus in historia?
Ecce iacent steriles nullo cultore ruinae,
Notaque vix solo nomine terra suo est.
Qualis erat Sanson, et quanto robore fultus,
unus quot dextra sustulit ille sua?
Qualis erat Gedeon, quales Amiramide nati,
Per mare ducentes agmina tanta rubrum?
Et tamen hi cuncti fatis abiere vocati,
Quo Deus, et durae vis voluere necis.
Non virtus retinet saevas, non gloria, Parcas,
Subiacet his robur, subiacet ingenium.
Denique de primo nati quicumque parente,
Hac homines nati conditione sumus.
Omnis incerto peragratur tramite vitae,
Nec nisi de Domini pendeat arbitrio.
Quare animum revoces, et quod reparabile non est,
Assuescas solita dexteritate pati.
Atque ea quae tacita perstringunt vulnera mente,
Committas Domino cuncta levanda Deo.
Idem qui miseros curarum sublevat aestu,
Multiplicique alios clade, metuque premit.
Nam neque tu propriam debes tibi poscere sortem,
Aut tantum arbitrio degere velle tuo.
Nec tibi communis dabit haec natura petenti,
Immunis possis omnis ut esse mali.
Quisque suos patimur, sic sorte ferente, labores,
Et sequitur geminum singula laeta malum.
Quinetiam ipsa tuos si sentiet illa dolores,
Atque eadem ante oculos stet rediuiva tuos.
Non ferat has propter se tantas sumere curas,
Aut tua te tali frangere corda modo.
Praecipue mundi quae pridem evaserat aestus,
Spectat et alternis commoda laeta soli.
Quaeque olim sacro cecinerunt carmine vates,
Tempora post longos esse futura dies.
Cum neque dama canem fugiet, neque cerua leonem,
Nec metuet rabidum tutior agna lupum.
Haec eadem anticipans animo nunc praecipit, et spe
Gaudet et optati pace, bonoque loci.
Quo neque tot penetrant fallacis noxia vitae,
Nec premit aut metus, aut languida corda dolor.
Sed ceu vere novo, cum frondes induit arbor,
Et reparata suo gramine vernat humus.
Iamque iterum, liquidas Zephyris mulcentib. auras,
Purior it caelo, sole tepente, dies.
Sic nova perpetua peraguntur tempora luce,
Aestus quam nulli, frigora nulla premunt.
Nec ferus auditur densa inter nubila clamor,
Nec furit insanis acta procella Notis.
Omnia sed laetae fragrant dulcedine pacis,
Omnia lacte fluunt, omnia melle fluunt.
Sponte sua vites nascuntur, Punica sponte,
Et cum purpureo Medica mala croco.
Et casiam tribuli, fert et rubus asper amomum,
Et dulci Ambrosiam spirat odore nemus.
O vitam reducem, et venturi saecula regni,
Quaeque manent animas otia laeta pias.
En erit, ut summi vectus super aethera mundi,
Corpora ab hac carnis mole soluta feram.
Subiectasque videns renovato viscere terras,
Caelicolum dulci perfruar hospitio.
Hei mihi quos plausus, et quae tum gaudia cernam,
Aspiciam vultus cum pater alme tuos ?
Et iuxta genitum dextra de parte sedentem,
Indutum membris visceribusque Deum.
Sed tamen interea dum clauso finiat aevo
Quae veniet summum labilis hora diem.
Hac hominum fragili contenti sorte fruamur,
Fungamurque suo quisque ministerio.
Quaeque dies affert veniens incommoda secum,
Pensemus domini spe meliore Dei.
Ac tu nascenti melior cui stella refulsit,
Cui bonus in medio Iuppiter orbe stetit.
Et gremio excepit praesens fortuna secundo,
Totque uni dotes Parca benigna dedit.
Perfer et obdura, nec casu frangere tali,
Qui simili multis accidit ante modo.
Perfer, et incolumem te ipsum ad maiora reserua,
Quae tibi spe freto numina larga dabunt.
Nec si nunc gravior pressit te forte procella,
Inque latus puppim perpulit illa tuam,
Impos egensque animi nymbo succumbe furenti,
Aut tua non aequo vela resolue Noto.
Nam neque perpetuo saevit Saturnius igne,
Nec vetat ut fractus navita quaerat opem.
Sed pater ut solito castigat verbere natos,
Sic quoque securos Dominus, varieque morantes,
Excitat, et proprii commonet officii.
Mox precibus virgam ponit placatus, et iram,
Atque iterum placido respicit ore suos.
Quosque prius tacitae perstrinxit vulnere dextrae,
Hos levat, et geminae foenore ditat opis,
Aspice Iesseo natum de sanguine regem,
Quos casus, et quam tristia damna tulit.
Aspice cui natos muri stravere iacentes,
Perque malum patiens qui fuit omne, senem.
Et tamen hos Dominus post tot discrimina rerum,
Divitiis laetos auxit utrosque novis.
Sic etiam Isacidem muliebri crimine vinctum,
Imposuit populis maxime Nile tuis.
Sic inter medios Danielem a morte leones
Servatum summos vexit ad usque polos.
Quo neque tu debes animum demittere fractum,
Aut tam clementi fidere nolle Deo.
Sed quicquid noctu, quidquid te luce fatiget,
Arbitrio Domini credere id omne Dei.
Ille domus curam pro te geret, ille benignus
Prospiciet thalamis, connubioque tuis.
Nec sinet ut tantas inter res totque gerendas
Curarum sociata destituare tua.
Sed ceu cuncta solet patria bonitate tueri,
Utque parens natos, sic tegere ipse suos.
Sic quoque te placidus reliquum seruabit in aevum,
Vertet et a rebus noxia cuncta tuis.