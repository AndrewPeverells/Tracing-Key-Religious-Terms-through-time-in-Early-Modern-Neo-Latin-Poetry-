Si qua virago gravi celebrari carmine digna est,
Ipsa celebrari carmine digna gravi es:
Ac quidem eo mage digna, tuis quo fortius omnis
Dotibus exsuperas Diva Britanna Deas.
Non tantum, Regina, meos tibi dono libellos,
addita quis iusto sine suprema manus:
Sive Poesis erit, seu cantio Musica, sive
Nescio quid melici; scilicet omne tuum est.
Nec solum tibi dono meos sacroque libellos:
Hocce caput Genio dedico, Diva, tuo;
Germanumque hominem Francaque propagine cretum
Regia me dedo sub iuga servitutis.
Utere devoto capite, ingenuoque Poetae
sis era, qui laudes incinat usque tuas.
Et cui Libertas tanti sit, ut esse recuset
Tam rarae dominae nobile mancipium?
Illa Typographicis quae rursus carmina prelis
Subdis legentium ob sitim;
Non semel atque iterum, decies repetita placebunt
Tuis MELISSE opusculis,
Mella quibus stillant vatis testantia nomen;
Tibi quod dedit nutrix Iovis ,
Quod dedit illa senis Chrysippi sedula nutrix,
Labris cibum mansum ingerens.
Nam quod apis sibi de variis mel colligit herbis,
Per Hymettios colles volans;
Colligis e variis tu docte MELISSE Poetis,
Latialis apis, et Attica .
Nostra adeone tutus tibi visa Lutetia portus,
Et statio studiis apta MELISSE tuus;
Liqueris ut patrii tam longum flumina Moeni ,
Et potior tibi sit Sequana visus amor?
Scilicet hic strepitus inter bellique procellas
Musae habitant, puero numina culta tibi.
Ergo bis algenti redit horrida bruma Decembri,
Bis canis arentis findit hiulcus agros;
Dum patriae oblitus nostris teris otia terris,
Ut nos promisso munere PAULE bees.
Iamque morata diu pluteum tua carmina linquunt,
Aemula Dircaeis Aeoliisque modis
Tu patriae longum potuisti ponere amorem,
At manent aeternum posteritatis amor.
SEDERE labris in Platonicis apes,
Et mella presserunt sua.
Mox ut beati condierunt rhetoris
Os, avolant examina;
Et in MELISSI sessitaverunt apes
Labris, Poetae nobilis.
Toto relicto nectare, huic cum nectare
Nomen reliquerunt suum.
CONCEDE hoc nostrae mea Gallica Musa Latinae
Quod petit. hinc veniat forsitan auctus honos.
Pauca meo Franco sed carmina grata MELISSO
Donentur, certae pignus amicitiae.
Namque meas lima non dedignatus amica
Nugas, ille animi candidus expolivit.
Nunc vero totum sparsurus nomen in orbem,
Ebria Cecropio scripta lepore dabit:
Sicque meum socia nomen nova pagina fama
Nobile longinquos differet in populos.
Ede bonis avibus, mellite MELISSE , Camenae
Munera Romanae quae relegenda terent.
Delectes prosisque simul: lauderis, ameris,
Praemiaque aeterno digna labore feras.
PASSERATII QUAS tu Camenas me reposcis, o novem
MELISSE cura Virginum?
Meisne demens versibus mutas tuos,
Hyblaea mella Corsicis ?
Beato egentem me lacessis munere,
Cui paene sacra exaruit
Sonante lympha quam profudit ungula
Praepes Medusae filius.
Salve ergo paucis, et memento illud vetus,
MELISSE , Sunt plures mali.
Has laurus Latioque arbusta fluentia melle,
Atque illibatos vivo de fonte liquores,
Cum Phoebo Cereris tibi suggessere ministrae;
Et frugi vatem et dulcem fecere MELISSE :
Cuius ob os veteres obvertant ora Latini ,
Et dubiam palmam sibi Transalpinus Apollo
Iam faciat. grandi en plaudit Germania alumno,
Insolitis mirata ardere caloribus Arcton .
Tale tibi, o Francae et Germanae gloria gentis,
Musa dedit carmen, castum Deoides illae
Finxeruntque bonum. sed ut est intonsus Apollo ,
Ut purae hae quae mella legunt flaventia; sic hinc
Aut haurire nefas, aut ulla arbusta profanos
Caedere. nempe locum pollens servat Dea, cuius
Qui temerat numen, temnitve improvidus iras,
Discat Triopidae cerritam horrescere poenam.
Sic Latine fere ad verbum exprimebat Theodorus Christianus F .
QUATTUOR olim obolis vaenibant Attica mella,
Quae flava Hyblaei vertice montis apes
Fingebat, furesque favi figebat Amores.
Nunc auro contra quilibet ista luat
Mella, Palatinus quae Phoebi assecla refingit,
Germanis Francus fortibus ortus avis:
Non quidem Aristaeus , verum optimus ille Melissus ,
Cerea cuius mens mella meleque facit.
Vos fuci fugite hinc, et melli parcite. nempe
Tantum apibus puris alveus iste patet.
AMICE magne, amice docte et integer,
Gregi noveno amate, amate Apollini
Gregem novenum amans, amans Apollinem
Poesim in urbe primus ause Norica
Polire, in urbe quae sit orta Romuli :
Meus te Iambus iste purus, innocens,
Suo qui et uno it ambulans, vides, pede,
Pedis modive nec requirit exteri
Opem ullam, adit MELISSE ; et orat unice,
Tutum ut librum novem sacrum sororibus
Sinas benignus ire tandem in omnium
Manus; latere nec diu velis domi
Tuae severus id, quod esse publicum
Novem est Deabus est amicum Apollini .
Nihil si Iambus iste purus, innocens
Prece hac te erit potis movere ferreum:
Sequetur alter, et fere viam institit,
Malus, minax, ferox, cruentus et nocens.
NON dederat Samius finem motumve Melissus ,
Ast unum immensum, mobilitate carens.
Dissimilis Samio similisque es France Melisso :
Nam simul immensum das opus et stabile.
Sed Samius numerum non admittebat in uno;
Tu numeris orbem vis decorare tuis.
Idem Latine
ALTER erat Samius ;
Franci sunt ista MELISSI
Cuius melle fluit dulcius eloquium.
Huius carminibus Musae sua signa notarunt,
Ne fures possint mellis opus rapere.
CUM legeret Schedii Schediasmata culta MELISSI ,
Seposita paulum pulcher Apollo lyra
Clamat: Io, si sunt Schediasmata talia Musae ,
Quale laboratum, dicite, carmen erit?
QUIS novus hic vates Parnassi gloria surgit?
An sacer est Musis , floresque
Heliconis amoeni
Carpit? an Actiaci propria illi est gratia Phoebi ?
Nam quae, culte MELISSE , tuis facundia verbis
Allicit; artificem ut vatem miremur opusque.
Zoilus et gelida trepidet formidine pallens,
Conspicit ut mitti tua docta Poemata in auras.
Nae, donec terris his verba Latina vigebunt,
Doctorum gliscet tua fama per ora virorum.