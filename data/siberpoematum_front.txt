Perlege laurigeri cultissima scripta Siberi,
Sanctorum retulit queis pia verba patrum.
Oppressique vicem miserans gregis, aethera poscit,
Iratum cuptiens conciliare Deum.
Auro alii postes ornent, laquearia gemmis
Templorum, et niteat sub pede multus onyx,
Non amat ornatus numen caeleste profanos,
His etiam infamis splenduit ara Iovis.
Tu pie fide Deo, gemitusque imitate bonorum
Et spera in miseris, et pete rebus opem.
Quique Dei laudes cantant, venerare poetas,
Confer et huc docta quicquid ab arte potes.
Hessiacique placet si psaltria Musa poetae:
Misniaci laudes hoc quoque vatis opus.