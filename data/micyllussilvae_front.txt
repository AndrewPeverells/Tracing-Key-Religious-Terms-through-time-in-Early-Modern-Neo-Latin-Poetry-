Ut nova commendem facundi scripta Micylli,
Desine me precibus sollicitare tuis.
Ille quidem vatum praeconia summa meretur,
Inter quos veluti lucida stella micat.
Sed nihil asscitis aliunde coloribus huius
Fama, nec externa crescere laude potest.
Lampade sic aliqua non indiget auricomus Sol,
Ipsaque per sese dulcia vina placent.
Praeferat autoris fac tantum pagina nomen,
Mox operis lector quilibet esse volet.
EN tibi perdocti, lector, monumenta Micylli,
Quem celebrare satis nulla camena potest.
Tantus is ingenio, tantus fuit arte poeta:
Tam nitido suavis carmine vena fluit.
Nec mirum: quoniam linguarum cuncta tenebat
Abdita, quas Latium , Graecia quasque sonat.
Praeterea historias, numeros, normasque loquendi,
Astrorum vires, Pythagorae que sonos,
Naturaeque operum causas cognorat, et orbis
Quae regio, quaeve urbs, quo sita quaeque loco.
Nec contentus, ad haec numerosa volumina legum
Addiderat, sera cognitione licet.
Quid referam quantos exhauserit ille labores?
Cultores, vobis, dum parat, Aonides .
Tum virtus, pietas, candor, venerandaque morum
Gratia quae fuerit, quis precor enumeret?
Talis cum fuerit, Lector, tantusque Micyllus,
Illius his Syluis tune carere voles?
SParsa tui patris dum colligis, optime Iuli,
Carmina, rem dignam laude piamque facis.
Multa diu variis iacuerunt edita chartis,
Plurima natali clausa fuere domo.
Omnia quae magno tibi sunt congesta labore,
Ut solidum fieret dulce parentis opus.
Fata pepercissent utinam, dum summa fuisset
A docto scriptis addita vate manus.
Ille suum variis decorasset floribus hortum,
Et quae nunc silvae, culta vireta forent.
Plurima nam voluit maturo subdere tandem
Iudicio, quae iam caeca litura premit.
Qui tamen his syluis animo spatiabitur aequo,
Inveniet forsan quae placuisse queant.
Nec poterit revocare pedem, vacuusque reverti,
Hoc neque iucundum deseret ante nemus:
Sollicito donec lustraverit omnia visu,
Materiam ingenio quaesieritque suo.
Seu fuerint pietas, et sancta oracula cordi,
Fatidici terris quae cecinere senes.
Seu recubans audire velit sub tegmine fagi,
Carmina, pastorum qualia turba canat.
Seu legere exequias, mutisque notata sepulchris,
Nomina magnorum, qui periere virum.
Sive Elegi dulces, et honesti mater amoris,
Et socii placeant gaudia festa tori .
Seu fidis olim quae nuntia littera amicis
Iuit, et aetatis rettulit acta suae.
Sive Epigramma iuvet salibusque iocisque refertum,
Sive animum Lyricis exhilarare modis.
Comica seu levib. percurrere scripta cachinnis,
Quae specimen vitae multa ferentis habent.
Haec et plura etiam veniens mirabitur aetas,
Praeferet ac numeris Naso poeta tuis.
Et tua fama simul, Iuli doctissime, vivet,
Clara tui vivent dum monumenta patris.
O Mihi dilectos inter fidissime fratres,
Matthia, o animae portio magna meae.
Exoptata mihi tua nuper epistola venit,
Oblectans variis pectora maesta modis:
Pectora sollicitis varie trepidantia curis,
Dum passim cumulat funera foeda lues.
Foeda lues utinam tandem, sic saepe precabar,
Desinat infestas multiplicare neces.
Ah modo ne laedat pestis fera quotquot amicos
Saxonica et Moeni Francica ripa tenet.
nuntius ergo mihi multo laetissimus ille,
Qui mihi vos saluos incolumesque refert.
nuntius ergo etiam longe gratissimus ille,
Hic mihi qui felix optat ut annus eat.
Non res, crede mihi, levis est, cum seria frater
Pro cari fratris vota salute facit.
Omnia nunc igitur cum tu mihi fausta preceris,
Hoc mihi num quicquam gratius esse queat?
Carmina quinetiam nostri prodire Micylli
Scribis, Pierio carmina digna choro.
E tenebris igitur sese doctissima tandem
Carmina praedocti proripuere viri?
Quas ego nunc grates tanto pro munere, Iuli,
Quas referam grates care Micylle tibi?
Ne tantis solus tute fruare bonis.
Haec igitur poterunt nostrum lenire dolorem,
Antiqui luctus haec medicamen erunt.
Haec desiderium poterunt explere magistri,
Invida quem properae fata dedere neci.
Ille quidem vitam maturis finiit annis,
Et capiti canos longa senecta dedit.
Nos tamen illius tristes de morte dolemus:
carus enim nobis ille magister erat.
Ille magister erat doctrina praeditus ampla,
Pollens iudicio, sedulitate, fide.
Haec ego confirmo vel teste Melanchthone magno,
Multorum nobis instar hic unus erit.
Ipsa repraesentant autorem scripta disertum,
Ipsa viri faciem carmina docta gerunt.
Ante oculos veneranda viri versatur imago,
Quodcumque illius quando poema lego.
Scribit hodoeporicum, videor comitatus euntem:
Scribit de laetis, laetor et ipse simul.
Scribit de luctu, vis est in carmine mira,
Me cogit pariter flere, dolere, queri.
Laudib. haud privanda suis sunt scripta Maronis,
Laudibus est Naso dignus et ipse suis.
His tamen hac in parte licet praeferre Micyllum,
Quod praestat veri cognitione Dei.
Haec igitur nostri sunt casta poemata vatis,
Qui coluit vera relligione Deum.
Carmina testantur, quantis ardoribus ille
Saepe preces summum fuderit ante Patrem.
Non hunc, ceu reliquos, egit furor ille, poetas,
Spiritus in casto pectore sanctus erat.
Sed quid ago? modo scripta viri Brubacchius aedat,
A tota laudem posteritate ferent.
Quod superest, ego, mi Rittere, meique, precamur
Fortunata tibi cuncta, tuisque, Vale.
Quod revocas patris, Iuli doctissime, Musas ,
Nec tanti vatis scripta perire sinis:
Pro pietate facis, sed et haec tua cura quibusuis
Grata viris doctis, credito, semper erit.
Et simul efficies, ut nomina clara parentis
Post obitum longe splendidiora fient.
unica namque solent omnem superare senectam,
Musae struxerunt quae monumenta bonae.
Hoc et divini testantur scripta Maronis ,
Nobilis utque alius quisque poeta fuit.
SI mea me quavis sinerent tecum otia luce
Perlegere Ionii nobile vatis opus:
Hanc operam Ficharde tibi promittere soli
Et studiis vellem, dum cupis ista, tuis.
Sed quia nec longae venientia frigora brumae,
Nec nostrae praebent tempora tanta scholae:
otia ne vacuam traherent tibi languida mentem,
Te volui pro re pauca monere tua.
Non eadem ratio est, diversas discere linguas,
Atque eadem molli tradere semen humo.
Nam nisi consueto peraretur vomere tellus,
Et capiat solito mutua farra sinu:
Non segetem reddit, nec flavas tollit aristas:
Longaque nec quicquam spes fovet agricolam.
Talis enim terra est, patiendo gignit, alitque,
unus hic est illi reddere farra modus.
At non ingenium cultura pendet ab una,
Haec studii formas accipit innumeras.
Non audire iuvat semper dictata magistri,
Ut quoque non doctos lectio sola facit.
Saepe manu calamum prodest versasse: sed uno
Hic quoque contentus non solet esse modo.
Texere nunc carmen, nunc textum soluere prodest:
Reddere nunc certi verba modumque loci.
Praecipue varias cui curae est discere linguas,
utile sit totos vertere saepe libros.
Hac ope non pauci nullo didicere magistro,
Quae docuit cunctis Graecia tota scholis.
Aspice quem iactat tellus Germana Philippum ,
Hac eadem tantum nomen adeptus ope est.
Et minor in Graecis fuerat quoque rebus Erasmus ,
Ingenium tali si caruisset ope.
Maius enim lumen poscunt, quae vertere tentas,
Nec sola interpres reddere verba volet.
Eruit ex imis abscondita sensa latebris,
Nec sat habet summa rem tetigisse manu.
Adde, quod auditis, quae cernunt lumina, praestant,
Certa tenent patulis auribus illa magis.
Quare age, dum coepti prohibent nos otia votis,
Dictando iunctos continuare libros.
Ipse tibi partem Latia convertere lingua
Sumas in certos ceu data pensa dies.
Partem a me festis pergas audire diebus,
Post ea quae prandi tempora vulgus habet.
Sic tibi nec deerunt, quae tu dictata requiris:
Plusque mea fructus propria cura dabit.
Non tamen interea linguae meminisse Latinae
Cesses : haec studio concilianda pari est.
Sique voles veteris monitus audire magistri,
Divisum studiis tempus utrisque dabis.
Plinius , et spatio quodque dedisse suo.
Ut modo Graiorum legeret, modo scripta Latine ,
Deinde astricta modis, deinde soluta modis.
Sic, veluti Cous semper pingebat Apelles ,
Accidit ut quovis disceret ille die.
Quorum facta sequi decet atque exempla virorum,
Et faciet fructum quaelibet hora suum.
Tempus enim periit, Musis quodcumque negatum est:
Hae celebrant annos, hae celebrant homines.
QUA Nicer a celsis revocat sua flumina sylvis ,
Et planos iterum laetior intrat agros.
Quam legis ex illis venit tibi littera terris,
Micylli digitis non bene ducta tui.
Si quaeris quid agam, pudet ah pudet illa fateri,
Consumunt nostros otia lenta dies.
Nam modo iuridicam dum nostrae congrego Musae ,
Et tendo mediis inter utramque viis .
Eloquar an taceam? nec legum intelligo nexus,
Interea versus dedidicique meos.
Nam seu cedenti culpa est haec danda iuventae,
Seu studia haec nequeunt addita rite coli.
Difficiles capio, dum sector utrumque, labores,
Vixque ferunt humeri pondera tanta mei.
Sed tamen audendum est, sequetur fortuna sequentes,
Forsitan et veniens molliet ista dies.
At tu quam laeta peragis tua tempora sortes
Ecquid adhuc facilis te iuvat alma Venus?
Quam vellem. teneros sed tu dum molliter annos
Ducis, venturos prospice mente dies.
Ne laedat vires nimium properata voluptas,
Et florem cursus opprimat illa tui.
Quamquam hoc consilio non est opus, et tua virtus,
Quod mihi polliceor, teque tuumque teget.
Illaque venturo quae te tibi tempore reddat
Fors sedet ad thalamos iam nova sponsa tuos.
Ergo tuas donec veniam novus hospes ad aedes,
Plurima felici tempora sorte vale.
Talis erat facie, tantusque Eberhardus in armis,
Dum Comes imperiis haec regit arua suis.
Non leve totius patriae decus, atque suorum,
Quam late nomen Regia Saxa tenent.
Consiliis , belloque potens, sed pacis amator,
Et vere populi cura paterque sui.
Cuius et haec extant operis monumenta paterni,
Isto quae cernis condita templa loco.
Solus quae coluit, cunctosque illaesa per annos
Seruavit summum solus ad usque diem.