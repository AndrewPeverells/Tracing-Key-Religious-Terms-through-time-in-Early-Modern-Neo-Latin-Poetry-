MUSAE Fabricides adeste. Quidni
Musas Fabricidas mihi invocarem
CHEMNITII mysio sub Orbe natas?
Aut hoc si nimium invido videtur,
Non natas ibi dico, sed renatas:
Quamvis haec quoque laureata laus sit,
Qua se Chemnitium decente fastu
Ausit urbibus anteferre multis:
Multis, scripturio mehercle, Cunctis.
Musae Fabricides (nec invidebo
Vobis Pierisin, nec invocabo)
De papavere sesamoque vestro
Hos conspergite, quaeso vos, Phaleucos ,
Castae Cypridi debitos Phaleucos .
Virgo NEVIA nubit HILLIGERO,
Bonis auspiciis bonoque fato.
Par cum compare coniugatur aequo.
Aetas vivida floret huic et illi:
Pleno vernat et hic et illa succo:
Et formae nitor utriusque par est.
Dotis dimidium venusta forma est:
Tamen divitiae, bonisque partae,
Largam sufficiunt utrique dotem:
Ut cum sat fuerit vel una, pro una
Adferunt sibi dote sesquidotem.
Quin et tertia dos (et ista demum est
Dos dotum) Pietas amorque Recti,
Benigne locupletat hunc et illam.
Quam bono auspicio bonisque fatis
Par cum Compare coniugatun aequo!
Vis me tollere nomen HILGERORUM?
Aut pro Nobilitate NEVIORUM?
Quam vellem! sed enim peculiarem
Res haec vult operam: locumque non hunc,
Non hoc tempus amat, nec ipse tantis
(Fac me posse, fac uniceque velle)
Iam, per res alias, vacare rebus
Sic possum, veluti vacare debet,
Qui res imbibit expedire tantas.
Quin consultius hoc agamus, inquam;
Quod REGINA sibi suoque Regi
A nobis fieri severa mandat.
Hunc Regina diem gubernat una:
Hanc unam decet hospites magistram
Hoc audire die. quid illa porro
Sub noctem in tenebris, vel ad lucernam,
Solum sola suum iubere Regem
Per leges-camerae velit; vel ultro
Se submittere, regiique durum
Ius sceptri tolerare: an aequiori
Nudas conditione res pacisci:
Nobis non licet esse curiosis.
Prote, quis quis ades, recogitato,
Quid aut feceris ipse; vel quid olim
Sis facturus, ad hanc citatus urnam.
Nostrum est scilicet hac die; sed et cras,
Et cras in super altero, ominari
Verbis optima quaeque nominatis.
Sigismunde Rolinge, lux Themistos,
Et vis mascula virginis patrimae:
Tuque USWALDIADUM virile Robur
Andrea, hisce novitiis maritis
Nexu sanguinis ambo copulati;
Nuptiale mihi praeite votum.
Aut vobis ego nunc praeibo votum?
Exemplo aeditimi praeibo. vestrum est
Verbis verba sequi. quid ergo dicam?
SIS MARTINE, volens lubensque quum te,
Vult Regina sibi volens volentem
Lubentemque lubens. Praeesse noli,
Quae subesse viro marita debes.
Te Regina regas; nefas maritum.
Hic rex ipse sui est: suaeque quanta est
Rex reginae etiam. sed hoc memento:
Et, Martine, probe memento: ne sis
Tormentum modo Fusor aenorum
Vulcani violentiam vomendo
Propugnacla minasque subruentum :
Sed fusor quoque talium tuborum,
Qualis tu modo, qualis uxor: et qui
Mundi maenia caelitumque turres
Expugnare precum calore possint.
SIT vobis bene, qua voletis; et quam
Longum deinde voletis, usuive est.
Sitis assidui coloni amoris,
Quin immo accubui: brevique vestram
Nova CHEMNITIUM replete pompa.
Germen edite, quale Naeviorum est
Fama et indole: quale fusiorum est:
Quale Fabricidum est: probante Phoebo
Qui dant Chemnitio perenne nomen.
Ote Chemnitium, Poeta Francus
Usurpare oculis queam! profecto
Nusquam carius aestimatiusque
Spectaclum mihi Mysnis eda?ullum .
Sed frustra voveo carenda. voto
Tibi, USWALDE meo licet potiri:
Sat vovisse mihi est. nec in videbo:
Ito Chemnitium tuam, meamque:
Nam cur non etiam meam vocarim,
Quam spirantibus ardeo medullis?
Ito et tecum abeant mei Phaleuci
Fusi ex tempore. Quippini ipse fundam
FUSORI-tubulorum et hos Phaleucos ?
Quos SPONSO ipse dabis: simulque in aurem
Hoc dices tacito: Poeta nostras,
Quem Graii perhibent Peristeranarum ,
Te salvum iubet esse, te lubentem,
Te fortem quoque: sive proeliandum
Noctu sive die: vel illa caesim
Vel punctim ferienda sit. sed ohe!
Ohe; st, SATIS est Phalaeciorum.

NE me ne memorem exsuisse mentem
Antiqui officii putato. aurat
Alta mente reconditum, quod olim
Docto Carmine nuptiis dicasti,
STREITBERGERE, meis: et illa cura est,
Has quae macerat unice medullas,
Quod non reddere parve mutuumve
Tot lectis elegis queam, quot ante
Hos annos mihi quinque sex canebas.
Nec tu solus eras tot emerendis,
AURELI, numeris? sed ille rarum
Exemplar senii Parens Cycnei,
Princeps Culmbachiae magister Arae:
Quin et VICTOR, honorius ille Victor;
Hoc dignus Patre, teque fratre dignus,
Qui res Marchiacas Onoldi acuto
Format consilio: quibus profecto
Nil non debeo debuique, et omnes
Post debebo dies. o aureorum,
AURELI, numerum Poeta; quinam:
Albis, qui Sala par sit eluendae
Tam grandi maculae; quod isti amico,
Cui multos volui, cui eruditos;
Nec multos dare nunc, nec eruditos
Possim versiculos: ob ista rerum,
Quae me surripiunt inibi; mihi autem?
Immo quae tibi me; quid? immo Fratri.
Succumbo, et veniam rogo pudentem:
AURELI, veniam dabis pudenti;
Et contentus eris tocullionis
Exemplo probioris hoc Phaleuco ,
Quem pro faenore salvo: faenore autem?
Immo foenoris uncia: solutum,
Quod restat reliquum, daturus olim,
Quum me Phoebus amabit, et Vacuna
Paulo laxius otium datura est.
Nam quid nunc mediter; quid elaborem,
Quod dignum rear aure Curionum:
Quando Philo sopho Decianus aestu
Mecum parturiam ipse septiformi
Armatos sapientia Magistros:
Quos hic debeat Orbis experiri
Et sacrae utibiles rei et profanae.
Sed tandem modus esto fabulandi.
Hoc Fratri, rogo, nunties, in ipso
Quod curare negotio licebat:
Me totis animi vovere nervis,
Ut novi SAMUEL-MARIA nupti
Vivant, quomodo vixerint mariti,
Qui per maenia Curiae. Variscum
Perfectae specimen fuere vitae.
Ecquid pulchrius aestimatiusve
Vel Frater poteris vovere Fratri?

QUIDNI sic fieret? profecto, RICHI,
Sic tecum fieri decebat olim:
Immo nunc deceat, virentis Hebes
Quum flos integer, et virile saeclum,
Et doctrina Viri est virique mores,
Talem iungere nuptiis puellam.
Qualem? qualis in urbe, seu QU ADRATAM,
AUGUSTAM TIBERI vel hanc vocabis,
Ille HOLBECCIAS est: puella nulli
Ulla laude minor: quod aura Famae
Ipsa auctore Fide per Orbis oras
Spargit Saxonici., Profecto tali
Et tanto iuvenis decore talem
Et tantam pote virginem mereri.
O PAR nobile nubilis iuventae,
Immo Par modo nuptiis iugatum,
Aut hac nocte iugandum, ut esse par est:
En verni species renidet anni:
Ver hoc scilicet utriusque vestrum est.
Hortos ite redite nuptiales:
Flore carpite nubilis iuventae;
Florem, qui Veneris fovetur horto:
Florem, quem Veneris magistra vobis
Carpi flos amat ipse: flos amari,
Flos carpi volet iste. Florulentum
Carpendo seritote germinetum , inscriptum nomina vestra: Nomina autem?
Immo Matris imaginem, immo Patris,
Immo planius utriusque ut olim,
(Quandocumque etiam sic illud olim)
Si me sors inopina sistet illic,
Visa matre semel patrisque vultu,
Dicam protinus obviis; Profecto
RICHEAE sationis hoc frutetum est:
RICHEAE sationis hoc profecto est.
O florete pares novello amore,
Et florete senes virore verno:
Et flores generate qui deorum
Qui flores hominum putentur: immo
Vere sint hominum deumque flores.
At tu, qui Charitumque Noricaeque
Flos audis academiae Dicesque
Tu qui nil nisi mulsa sesamique
Scitamenta loqui Poeta suesti,
RITTERSHUSIA comitas: sed et tu,
Qui mysteria Christiana civi
Evulgas patrio; superba qua se
RATISPONA suo tuetur Istro:
Qui Cleius penito calescis igni,
Qui Lauru meritissima triumphas,
Lauru Caesaris ipsiusque Phoebi:
Qui RICHOS proprius vides, et imo
DONAVERE: vicarios COLUMBO
Indulgete modos, et ambos pro me
RICHI dicite musteos AMORES:
Pro me dicite RICHIOS. Nec ausim,
Nec possum satis ipse, cui nec orae
Nec ordo satis explicata rerum.
Hoc tantum mihi Saxonumque genti
Cei atque Enceladi soror dicavit:
Clare RICHIADEN Parente natum;
Musarum ambrosia manu politum;
BONAE-MENTIS ad intimum sacellum,
Per Virtutis iter Theminque ductum,
Clara nomina Patris aemulari:
Hoc tantum scio. TANTUM? At hoc id ipsum est
Quod despero meis nitere curis
Tractatum potuisse. Id illud, inquam, est,
Meam ornare vicem quod OPTIONES
Istos nempe Duum viros volebam.

SEXCENTOS (neque enim nego) GEORGI,
Promisi tibi debitor Phaleucos .
Et tot scilicet alterumve tantum
Nostrae amicitiae fidele pactum
Iam pridem meruit. tot et merebat
Argutum sophos utriusque sectae,
Ne-sacrae pariter sacraeque sectae,
Cuius hic adeo peritus audis,
Ut palmam ambiguam ferare cuivis
Et Sacro facere et sopho Profano.
Tot, inquam, tibi debeo Phaleucos ,
Idemque et totidem meres Phaleucos .
Sed te scire tamen velim, Poetas
Incertum numerum solere certis
Definire notis, et in calore
SEXCENTA quoque SEDECIM vocare.

STEINMETZI, tibi plusculos, et APTOS
Vellem condere NUPTIIS Phaleucos .
APTOS, scis puto, NUPTIIS Phaleucos
Quos dicam. Numeris Catullianis
Scenam texere remque nuptialem.
Quod FLORO memini ac tuae Sorori
Me fecisse novitiis maritis.
Sed cum me tetricus rigor Catonum.
Nulla in parte sinat LOQUI LATINE
Nec possim tibi rem Talassionis
Verbis dicere non- Talassionis:
Pulchrum crediderim tenere linguam:
Quamvis tota tibi Venus sit; immo
Totus tu Veneri per hosce soles,
Soles, immo etiam per hasce nocteis :
Quam vis tu cor et osculum Minervae,
Dicae pullus, imago Gratiarum,
Trecentos poteras merere versus;
Nec qualeis mea Marculive Cleio,
Sed quales TUA condit et SIBERI,
Vel qualeis memoraret ipsa Cleio.
Vel Cleius Soror octiformis, immo
Ipse Phoebus et agmen omne Phoebi.
HOC dicam tamen. audiant catones.
SIS felix, THEODRICE: sis et una
Felix tu, CATHARILLA; sive mavis
Vocari CHARITILLA: quippe quaesis
Vero nomine quarta Gratiarum.
Sit vobis bene, PAR bono iugatum
Bonorum auspicio, bonis et annis;
Ac nobis date liberos; mariti
Nempe foederis obsides: et istos,
Pro votis hominum Deique, vestram
Educetis ad indolem PARENTUM.
Sic habes, THEODRICE, quod petebas,
Immo quod volui, immo quod valebam.

QUI secum cubat, Ecquid Is calere
Potest corpore secubo? negatum
Hoc ipsi Sapientiae magistro est.
Sed si corpora bina copulantur,
Attritu dare mutuo calorem,
Complexuque datum fovere possunt.
Nae tuo, o SAMUEL, cate et facete
Praeceptum Salomonis annotasti,
Hoc qui praecipiti rigore brumae
Fomentum tibi virginale, longum
Septem sexve pedes, modo applicasti,
At quid dico? neque illud applicasti,
Verum hoc noctis, opinor, applicabis.
Tam pulchram fatuellus ipse sortem
Qui me congeminaverim puellae,
Quum Sol in mediis erat Gemellis;
Quum quemvis calor aestuantis aurae
Absque compare secubare solum
Nec te paeniteat virile saeclum
Annorum bene roborasse summa.
Huic ingens pretium morae data Eva est;
Trium scilicet EVA litterarum,
Sed quae ter totidem beata donis,
Cultu, Simplicitate, Castitate,
Domum seque Peritia regendi,
Stirpe, Divitiis, Metu Iehovae,
Mariti reverentia, triumphat:
Nimirum ad numerum novem sororum,
Quae te melle suae cibant salivae,
Et, quod mel novies sapore vincit,
Divum nectare: quodque tu vicissim
Instillas teneris Dynastum alumnis,
Quos et Marchia, quos et illa Quarti
Nutrix Imperii birostris olim
Altores Aquilae vocare discet.
Si me fata sinant, quid? immo si me
Taubmanillus et illa Taubmanilli
Fotrix mustea mustei puelli
Haud visum prius ire Berolinum,
Et coram dare nuptiale votum,
Et certare logis facetiarum,
Et me solvere gaudio lubentem,
Et perfundere Libero madentem,
Quamvis ebrietas et angue peius
Et peius cane mi perosa res sit;
Semissem tamen, in salutis arrham
Exanclare velim, sed et Quadrantem:
Namque tot SAMUEL, tot Eva poclis ,
Nempe sex samuel et Eva ternis,
Musarum ad numerum, bibuntur apte.
At vos me sine vivitote: nuptos
Alter nate iocos: rigate florem
Vitae flore meri: stet os viorum
Inspicata seges: stet illud, at quid
Dicam, nescio1 turpe velitari
Verbis, res ubi proelium poposcit.

QUID dicam tibi, quid vovebo? cui nil
Naturae melior Deus negavit,
Qua res sunt Animique Corporisque
Fortunaeque domi forisque notae.
Unum deerat adhuc. Quod illud? Uxor,
Haec iam contigit. Eia, BALDVINE,
Tam felicis agri benigne cultor,
Primo tempore te reseminato.
Exempli specimen tui relinqui,
Scito Posteritatis interesse.
DEUS te faciat Tuamque voti
Quovis tempore compotes. Neque os est,
Quo plus aut tibi, BALDVINE, dicam;
Aut tibi, THEODORA, Balduini.

TE progressa quidem, COLERE, pulsat
Annorum series, et albicanti
Hinc et hinc capiti nives inhorrent:
Ut fortasse iuvenculae puellae
Possis non sat idoneus videri.
At si vis ea corpori senecto est,
Et nervis vigor artubusque tantus;
Quanta vis animi est vigorque libris,
Istis indole Daedali magistra
Libris Oeconomis, COLERE; numquis
Negabit, iuvenem tibi Puellam
Cano crini, vigore iuniori
Iam nuptum auspiciis bonis locari?
Quod noctu solet esse Luna Soli,
Hoc viro est mulier. COLERE, credas:
Esse Phoebus ego profecto nolim,
Ni Phoeben habeam mihi sororem:
Si vel sim senior senecione.
QUIN factum bene, dico: et esse felix
Hoc vobis iubeo iugale pactum.
Et ni pluribus occuparer; immo
Ni me spicula Solis aestuosi
Et Cancri vapor aridus necarent;
Pro quantis canerem quot et Phaleucis
Maritam-Iuvenem-senem-maritum!

ME FORSTERE, brevem rogas Phaleucum :
Et me posse brevi putas Phaleuco
Rem sat ampliter expedire longam.
Numquid multa ferar dedisse paucis,
Sic sic dixero? CUI Themis data olim est
Fato et iure bono et favore summo,
Cuique iam dabitur SABINA nuptum
Aeque iure bono bonoque fato:
Sis, FORSTERE, tuus: Patrisque parteis
Impleto gemina patratione:
(Scis, quid Roma vocet patrationem;
Non haec, inquio, Roma; sed Catulli:
Quamvis haec quoque Romanon negarit)
Examen tibi gignat haec et illa,
Librorum prior, ista liber orum:
Qui, te patre superstitante, vires
Et famae decus impetrent avitae.
Sic es et pater et pater-patrimus:
Et sic patris adinstar edidisti
Et libros tibi liberosque famae
Ac gentis monumenta. Et hoc, et hoc est
Exemplum bene patris aemulari.
Et hoc est etiam brevi Phaleuco
Rem sat ampliter expedire longam.

QUOD nuptum tibi collocetur Agnes,
ME, IACOBE, aliquod rogas Phaleucos .
Phaleucos habeas: et in Phaleucos
Inclusum quoque nuptiale votum.
Quale id? quale solent vovere vulgo:
UT vivas bene: quin et annuatim
Quae matris gerat in dolem; sed et, qui
Praestet ingenio patrem, revivat
Martinillus; et alter alteraeque
Sic, Iacobe, breves habes Phaleucos ,
Et votum simul insitum Phaleucis .

DEBEBAM tibi plusculos Phaleucos ,
BAPTISTA: sed enim tot impeditus
Curarum teneor mehercle tricis,
Ut nec Vel Labor ipse, nec Laboris
Frater Perfica seu soror sit, ullo
Me possint satis expedire nisu,
Nec iam mentior, imo utraeque bucca
Et plenos tibi mentior quasillos.
Me sicci nimium Caniculares
Resina faciunt remissiorem:
Haec causa et mera Veritas habenda est,
Cur Versus tibi plusculos negarim.

O Lux candida. Lux o una quovis
Uno carior (hercle!) margarito!
Qua lectam sibi caelitusque, actam
MELFURERUS habet domi puellam,
GRAMANNO Socero! Gramane felix
Quidni sis Genero hoc/ ELISA quidni
Felix hocce marita sis marito?
Hanc Deus modo propriam (quod unum
Votis omnibus unice rogabo)
Vobis esse sinat beatitatem.
MELFURERE, cor aureum Minervae,
Non huius modo de schola Sophorum,
Sed huius quoque mysticae sacraeque:
Et Graiae et Latiae medulla Suadae
Illiusque hominis Deique primae:
Tot te Sors melior beavit unum,
Quorum singula singulos bearent:
Spectamen probitatis aestimeris,
Doctorisque boni probus character;
Quo se Ecclesia Christiana iactet.
UT RI gratuler, haereo; vel utrum:
An pactam tibi, Melfurere, Elisam
Ipso nomine reque gratiosam?
An Grammanidi pacta MELFURERI?
Immo grator utrique utrumque Sortem.
Et tu, patria Francis, huic et illi,
Immo tu tibi gratulare primum.
Nec res aegra tibi sit, urbs Onoldi,
Huic committere Principale templum:
Hunc Mystam tibi fata destinarunt.
Fatis utere debitis. Sed heus tu,
MELFURERE, quod imbibas in aurem:
Malum qui patitur, Bono potitur.
Scis quorsum, quod opinor, ista tendant.

DRESDA Misniacae smaragdus orae
Nuper visa mihi. Quid haesitabo?
RES FAMAM SUPERAVIT. Omnem in una
Effudit, puto, civitate capsam
Pandorae manus, illa millemunis
Pandorae manus, illa milleformis.
Requiris Pietatis officinam?
Dresda est. Iustitiae salubre templum?
Dresda est. Gymnasium Togi Sagique?
Dresda est. Sanguinis incliti Dynastas?
I Dresdam: NISI PRINCIPALE Fratrum
Spectamen videas, quod invideret
Heroi quoque saeculi vetustas:
Omnem deprecor omnium favorem
Musarum et Charitum meis Phaleucis .
Quaeris ingenii sagacis astus,
Et MIRAS operae fabrilis ARTEIS ,
Naturae decus aemulum vel ipsi:
Dresdoum mihi vise DAEDALEUM,
(An Technematotheca vult vocari?)
Atque illud STABULUM; superba prae quo
Cyri Regia dici Equile possit:
NI MIRACULA miriora cernes,
Quam SEPTEM veteris fuere Mundi:
Miretur mea nemo; nemo cunctum
Taubmani faciat poema nauci.
Haec Dresdae novus hospes; insolenti
Versus alite praedicanda, vidi.
Tu quid videris, haud scio, RUHELI
Qui Dresdae vetus et frequens fuisti.
Verum re tamen experimur ipsa,
Paullo pluscula, nec minus stupendae
Abs te visa notae. licetne prodam?
Immo proditor ipse tu fuisti?
PUELLAE: effigies merae Diones:
Hae visae tibi: visae, et aestimatae:
Visa scilicet hae procis ocellis,
At non his mihi, non. vetabat Ordo,
Et servile tori statutum, et omni
Uxor imperiosior statuto.
Quamquam quid nego? vidi et ista, vidi
Miracli monumenta virginalis.
O quam saepe, viam secans plateae
Qua Pirnam proficiscimur, videbam
Contra tendere virgines puellas;
Qualeis si redivivus ille iudex
Formarum Paris obvias videret;
Iunonem, Venerem, Minervam, et illam
A Graecis Helenam fuisse Mopsas
Prae Dresdensibus arguat puellis.
Pol, CONRADE, oculis es usus: unam
Ex istis tibi dum iugas puellis.
Ex istis tibi dum iugas puellam,
Pol, CONRADE, oculis es usus, inquam.
Dicant cetera, quae solent, Poetae:
Donent cetera, quae solent, Amici:
Hoc unum tibi dono: quid? Phaleucos .
Hoc unum tibi dico: quid? Novellam
Dii vortant bene CONIUGATIONEM.

HEU, quam tempore non suo Phaleucos
Me rogas, o amice, nuptiales!
Nobis aediculas, quod ipse nosti,
Augustas nimium, sed et ruinam
Facturas, nisi fulciam, reliquit.
Has iam fulcio, fulcio? immo totas
Eximo labor est citare fundo.
Ut tu forte redux, SCHRODERE, dicas
Suspensis oculis manuque in orbem
Ducta; Iuppiter et Cytheri, quale est
Quale hoc quale peristerotropheum!
Non est, crede mihi, SCHRODERE, non est
Et hos undique fessili columna
Et stricto bene roborare saxo:
Ut tanto sit, ut ipse sum, Poetae
Et tot totque, quod educo, Columbis
Termis myriasin probe ferendis.
Atqui, dum paro saxeas columnas,
Occupoque fabros et architectos,
Qui domus mihi fulciant ruinam,
Taubmanaeque meoque Taubmanillo
Defendant pluvias, sed et Lavernas,
Sed et cetera, quis domus paratur:
Tu Schrodere, fac interim columnas.
Vivi corporis excites: columnas
Inquio generis Schroderiani:
Occupesque fabros et architectos:
Fabros? immo fabras et architectas;
Immo unam modo fabram et architectam:
Haec multas dabit una sat columnas,
Columnas generis Schroderiani.
Tu tantum fac ut arma subministres
Non hebentia, non inepta fabrae,
Sed diu velit illa sive noctu.
Verum me meus architectus, et te
Fortassis tuus aut tua architecta
Crumenam iubet expedire, et hoc et
Hoc, et illud et illud, ab, quid addam?
QUI magnam sibi vim negotiorum
Vult parare, pecuniaeque labem,
Vel domum aedificet, domumve ducat
Uxorem. Facis hoc, SCHRODERE: feci,
Immo illud facio. FAX, obsecro fac,
Iugati Deus architecte mundi,
Ut felix sit utrisque et hoc et illud.

NATUM Patre bono bonisque nato,
Laudant quique boni: bonaeque menti
Laus haec non oneri, sed est honori.
Laus est altera,si bono creatus
Bonis moribus imbuatur idem.
Laus est tertia, si bono magistro
Bonis artibus institutus ornet
Spem Boni Generis bonosque Mores.
Primum, ALMANE, tuum est: tuum et secundum est:
Quod iam Leucoris universa novit
Quin tuum quoque tertium sit aeque,
Quis ausit dubitare; qui vel istam
De contractibus audiat putari
Dextra Pallade disputationem?

FRANCI sanguinis excitata proles,
Certa spes Themidis, medulla Vatum,
EYSELI: pietas profecto larga est,
Quod luges Patris unici supremum
Versu et voce domi forisque fatum:
Versu et voce domi forisque fatum
Quod luges Patris unici supremum,
EYSELI; pietas profecto larga est.
Nec me dicere bis pigere debet,
Quod ternis vicibus, quod et quaternis
Dici, moribus hisce, promeretur.
Numquam sic pater ullus aut amari
Aut coli potis est: ut aut amari
Non impensius, aut coli, sit aequum.
Nec felix temere ullus invenitur,
Cui sunt ludibrio sui parentes,
Parentumque vicarii magistri.
Quid vivisque sitisque debeatur,
EYSELI, his specimen dedisti iambis,
Doctis, Iuppiter, et piis iambis?

SEU priscam Sapientia medullam,
Qualem vel Plato, vel Stagirae alumnus,
Pellaei iuvenis magister, inquam.
Ex imis, ubi Veritas sepulta est,
Docte et gnaviter eruere fundis:
Seu quam caelitus e sinis Iehovae
Ille bis genitus retexit Orbi;
Quam tu doctus utramque: seu politum
Sincerae pietatis illud aurum,
Seu morum teneram suavitatem
Accredam merito et favente Musa,
Mactatum te adorea Magistri:
Praeconemque, Deo lubente, Verbi
Factum salvifici: parata quidni
Frischlini tibi Musa gratuletur?
Quidni te quoque, SIMEON, amarem,
Atque heic utraque publice notarem?

GERMEN nobile, nubiles PUELLAE,
Ecquid laudis habet, procis ephebis
E Rosis dare sutiles Corolla,
Ex Auro dare plectiles Corollas,
E Geminis dare pactiles Corollas?
Si quid laudis habet, minuta laus est.
Una atque unica Virginum Corona est.
Quae laudem meret omnem ab omni; et omneis
Quae Gemmas superat Rosas et Aurum:
Quam ZADERA manus cato ac polito
Depinxit graphio per has Tabellas
HANC debetis; et hanc procis ephebis.
Unam ex omnibus offeretis uni,
GERMEN nobile, nubiles PUELLAE.

ADAMI-veteris cupiditates,
(Quas quivis sepelire vult, virili
Quem vis mascula re beavit) ecquid,
GREGORI, sepelire vis in istud
Kirchofiae bipatens tuae sepulchrum?
O durum sepelitionis ausum!
Heic , HAMERE, opus est tibi mehercle.
Flictu, ictu, impete MALLEI paterni.
O durum sepelitionis ausum!
Verum aude: et sepeli mari ausu in istud,
Kirchofiae bipatens tuae sepulchrum
Adami-veteris cupiditates.
Ipse heic interea canam fodienti
Carmen exsequiale. quale? quale
Carmen exsequiale cantitari
Tales exsequiae volunt: O hymen!
O hymen hymenaee! hymen, o hymen!
Quin imo quoque funerale carmen
Incidam tumulo duum Phaleucum :
ADAMI verteris cupiditates
HAMERUS sepelivit hoc sepulchro,
O pulchram sepelitionis artem,
Pulchras exsequias! An ullus usquam est,
Cui res mascula; qui perinde nolit
Tam pulchro sepelire se sepulchro?
Immo, qui legis haec, scio (fateri
Quamvis usque neges) tuas, o hospes,
Sepultas simili velis sepulchro
Adami-veteris cupiditates:
Sit vel dulcis-amaror heic , vel ipso
Haec fiant in Amariore-campo.

ERGO fis hodie, SEBASTE CRILLI,
Quod multos fieri minatus annos:
Selectae puta coniugis maritus?
Longae te pigeat morae caveto.
Festinant alii: Suo sed istos
Festinasse malo scias maritos.
Festinum simul est idemque rectum.
Tu morae pretium, SEBASTE, magnum
Fecisti, sed et aemulis dolendum:
Dum pactam tibi coniugas puellam,
Iunonis Venerisque nonne pullum?
SIT VOBIS BENE, compares mariti,
Et pullo, generate CRELLIANOS.
Quidvis amplius, o ELISA-CRELLI?

ET pulchris Witeberga disciplinis
Culta est, et colit advenas alumnos,
Docta quotquot amant coli sub umbra,
Qua vel mystica vis sacri sacrorum
Vel catae Sophies acumen illud,
Linguarumve polities ad unguem
Lectis enucleantur a magistris.
Hoc, qua Solis et ortus atque abortus,
Queis nec mens hebes invidumque cor est,
Norunt atque fatentur universi.
Et hoc nosse tuam, sed et fateri,
Exemplis patet obviis Coronam;
Hoc vel, FANE, tuo. neque huius unquam
Notionis, ut et professionis
Transilvana potest pigere Castra:
Hoc iter modo Dii tibi secundent.

NEMO sanus in ordinem coegit,
Aut lingua tetegit procace Fatum.
Orbem fata regunt: ET ANNA fato
SPONDOI tibi Consulis locata est.
Gaude sorte tua. Boni mariti est
Uxorem Veneris putare pullum;
Si vel sit Spatale. Maronis aevo
Nigra Caesaries nigrique ocelli
Erat fusca Melaenis, immo nigra:
Erat fusca poetria illa Sappho,
Musarum decima, inquio, illa Sappho:
Ob hoc numquid amasiis carebant?
Nunc res versa retro potest videri.
Quid tum? Rufa mea est puella: an ergo
Noctu rufa etiam mea est puella?
An, quod rufa mea est puella, tanto
A me plus adamata? non profecto,
Non, WALTERE. Quod haec timens Iehovae est,
Quod mei reverens: quod universis
Pollens dotibus optimae maritae;
Hinc amata mihi est. Sit ANNA talis,
ANNA, inquam, tua. Cura ceterorum
Hon est Hippolyto. Bene educata est?
Sat formosa viro puella quaeque est.

AEDEIS excito Iuris in PLATEA,
Vulcani violentia crematas.
Si scis, AEDIFICARE quam molestum,
Molestus mihi, qui tuis vel unum
Audes poscere nuptiis Phaleucum :
Bonum, dico, Phaleucum , et eruditi
Qui tersae Critici probetur auri.
Tu Poeta (quis ibit hoc negatum?)
Expromptus satis elegansque vivis.
Quid si te rogitem bonos Phaleucos
Nunc, quum totus amas tuam puellam;
Nunc, quum totus amaris a puella:
Nunc quum milia multa basiorum
Nocteis , immo dies serenda totos:
Nunc, quum cetera sunt patranda vobis,
Quae vult illa potens Venus patrari;
Quid si te rogitem, inquio, Phaleucos
Phaleucosque bonos? Quid, obsecro, quid
Responsi mihi des? opinor, istud:
SIC me sic Catharis mea; immo sic me
Ipsa amet Venus; ut tibi vel unum
Non possum dare nunc bonum Phaleucum .
Et credo tibi: CHRISTIANE. sed tu
Vicissim mihi crede subsequenti:
SIC me Victruvius iuvet, vel unum
Non possum dare nunc bonum Phaleucum .
Non - bono tamen hoc bonum Phaleuco ,
Quam vis plus nimio negotiosus,
Diis pro te valeo sacrare votum:
SIT, Christiane, tibi bene ac beate,
Et quicumque tui quod atque cumque est.
Quid vis amplius? amplius quid ipse
Velle debeo? Res peracta utrique est,
Si bonus mihi non - bono Phaleuco
Occupatus amator occupato
Votum tale reponis architecto:
SIT, Taubmane, tibi bene ac beate,
Et quicumque tui, quod atque cumque est.
Quid velim amplius? amplius quid ipsi
Debebis mihi? Res utrique facta est.
Unum hoc insuper insusurro vobis.
At non insuper hoc habete. Quodnam?
Laurentes Catharina pumilillos,
Tu, Christiane, repone Calderillos,
Qui fratrem referant patremque avumque.
Quid optem amplius? amplius quid ipsi
Vel vobis dare vel potestis Orbi?
Orbi Saxonico, Frisorum et Orbi?
Vellem plura: sed aurisorba proles
VictruvI exanimat me, et inchoatum
Interturbat opus

HORTUM, delitias mei Poetae,
Mei fratris, et unici Poetae,
Musarum et Charitum manu politi,
Argutique epigrammatis magistri;
Illud nobile, dico, Seusianum,
Qua Sol Dresdae oriens salutat urbem,
Usque et usque oculis videre avebam:
Vel tunc, quum Patriae profectus ibam
Montes visere Franciam; sed illam,
Iovis sunt cerebrum. Sed usque et usque
Voti gaudia distulere venti.
Tandem, cum remeans viam trimestrem
Per acclivia Misniae trahebam,
Qua Cycnea mola est, et illa morum
Cos laudatur agrestium politrix:
Qua Scharfenstenium meaeque quondam
Quartanae febris invium sepulchrum est:
Qua miri artificis quadrata moles
Augustum levat inter astra Pyrgum:
Qua Friberga suum fodit metallum:
Hinc Dresdam peto Seusiique regnum,
Urbanumque suburbium, quod olim
Usque et usque oculis videre avebam,
Qua Sol dresdam oriens salutat, intro.
Quid fit? quod minime ratus futurum:
Huc sese ex Aquilae - birostris Horto,
Quem Pragae colit Imperator Orbis,
SCHORCKELI tulit impetus; venusti,
Quantum est, oris homo, manuque docta
Ipsi Pharmaca Caesari propinans.
Is sese applicat (ut solent amantes
Quorum mutuus ardore est medullas)
Privignae sine fine Seusianae,
Quam mater peperit Styris in hortis.
Nomen CORDULA: (nomen hercle et omen
Quantivis pretii est) bonae staturae:
Et quam grata protervitas, et illa
Laudatae stata pulchritudo formae,
Et morum decus unice venustant.
Huic sese applicat implicatque, et unam
Ex imis avet unice medullis.
MEA o CORDULA, verticordiarum
Spectamen Venerum; meique cordis
Unum, Cordula, corculum; nec unquam
Nostro cordolium sutura cordi,
Dum caeli cor in Orbe Sol videtur.
Quae prima Euphrosyne mihi fuisti
Et solatiolum meis ocellis.
Fac dein sis et Origanum, maremque
Mi praestes animum levemque curis.
Sis mihi ipsa Chamaepitys, tibi aequa
Sim Chamaepitys ipse pactione:
Tu mi sis Amarantus, ille florum
Non - mortalis bonos: bonos et ipse
Non mortalis ero: quod ille nobis
Immortalis homo - Deusque donet.
Tu Chrysantemon es Peruvianum;
Tu mirabile de - Peru, quod illum
Lasset peniculum Iohan - de - Perae,
Quamvis Lipsia iactet hunc Apellem.
Tu mihi Cochlearia e Batavis:
Tu moschum redolens Rosilla: tu. sed
Quorsum ista omnia? reprehendo linguam,
Quidni Pharmacopoeus, inter istas
Florum delitias , suos AMORES
Florum delitiis et horum et horum,
Quis mater Venus omnibus, lacessat?
Sic unum modo gestiens videre
Offendi geminos ibi hospes Hortos.
Alter nobilis ille Seusianus,
Quem Sol intuitu fovet marito;
Qui mira indole gloriaque palmam
Facitve ambiguam rapitve cunctis.
Alter nubilis ille, qui foveri
SCHORCKELI incubitu cupiscit uno:
Qui miri ingenii lepore palmam
Facitve ambiguam rapitve cunctis.
Hortorum Venus est magistra. prurit
Hortum utrumque fodi calente thyrso.
Tu, SEUSI, fode rite Seusianum:
SCHORCKELI, fode rite Cordulanum.
SEUSI, Ver operae tuae est et Aestas,
Tuae est tota dies: dehinc quiescas.
Nox contra tua tota, tota lux est,
SCHORCKELI; tuus est Hiems et Aestas,
Auctumnusque labos , et hora Veris,
Totum denique tetrachordon anni.
AUCTUMNUS pater arbitretur olim,
Vestrum uter melior sit HORTULANUS.

NULLI Versiculos, ERASME, plureis ;
Nec plureis modo, sed politiores,
Quam tuo meditabar Hymenaeo.
Tam paucos prope tamque non- politos
Vix ulli dare, quam tibi, recordor.
Huic vero, mi Amice, paucitati,
Et huic carminis impolitiei
Multi ponderis et rei politae
Votum sufficio: quod ille fundus
Subscriptorque tori DEUS mariti
Eventu faciat ratum secundo.
SIS felix, o ERASME; sis et ANNA,
Nodo corcula Gordio ligati!
Pollens illa benignitas Iehovae
Vobis impluat e Sionis aura:
Liberosque profusa liberorum.
Ecquid plura Novis AMICE, possim
Aut polita magis vovere NUPTIS?

NEC paucos hodie, nec impolitos
Spirabam tibi, DANIEL, Phaleucos .
Sed cum tot legerem bonos Siberi,
Non diffusi alias in haec Siberi;
Ceperunt mihi detumere cuncti
Spirantes animi cito calores:
Ut vix sufficiam, quod erudite,
Quod fuse dedit ille, inerudite
Et strictim dare: quid? benigna laudis
Ornamenta tuae: bonumque votum,
Ut te florida faustitas Hygeiae ,
Cui mystes hodie creatus audis,
Affectosque tuos vigoris almi
Succo vivificet, Quid est, quod addam?
FIAT, fiat. Et utriusque votum
FAMAE sera fides eat probatum.

O COUS superaret ille Apelles;
Et Iani meus ille KotteritI
Nunc duraret amor, nec in iuventa
Nuptarum mihi vivido colorum
Succo pingeret; hic potente versu
Sol, qui diceris omnia intueri,
Vidistin' hodie sub Orbe Myso
Quicquam pulchrius, atque quum marita
Par hoc nobile copulatur arrha ?
KOTTERITIUS, inquam, et EINSIDELI
Propago Theodora: quis profecto
Nec virtus sua, nec Patrum; nec aura
Fortunae potuit negare quicquam.
Tu quaeque optima, nuptialis hospes,
Pro te quisque novis vove maritis:
Omnis summa mei sit ista voti:
TALEIS ambo reseminent se ipsos,
Quales ambo parente seminaii.
Quid felicius his vovere possim?

CUI bono, THEODORE, me Phaleucos
Tam praesente rogas calore voti?
Ut pactas tibi Nuptias secundent?
Qui me novit et indolem Catulli,
Frustra a me numeros Catullianos
Nunc speret sibi. friget ille nostri,
Si qui forte fuit, calor Phalaeci .
Hoc fecit febris. illa sanguisorbo
Exsuxit mihi corpus omne rostro:
Omneis pertudit elices tubosque,
Per quos Phoebus aquas ab Hippocrene
Derivare meo solebat ori.
Nunc aresco sit itor et macesco:
Nec est illa prior sali venustas
Quae fortassis erat. Dabunt amici
Hanc deinceps veniam meo pudori,
Sime saepe negem tegamque velo.
Se nulli Venus invidet; videri
Horrescit mea. Sed tua, o ELIA,
(Quod his apprecor unice Phaleucis .)
Et Venus videatur; et videri
Optet omnibus; immo et invideri,
Qui feliceis honos in Orbe fati est.
Illa, inquam Venus erudita linguae,
Et Venus Theodora, quam recenti
Complexu tibi Iuno coniugavit.
PULCHRE estote DIUQUE coniugati!

ERGO solus adhuc cubare tecum,
Atque hoc frigore, sustines? profecto,
Ut vidi mihi literas secundas
Ladam ferre tuum, ratus Phaleucos
Me nato-tibi filio rogari:
Et iam: SIT bene! sis Edusa felix,
Potina, Statiline, Fabuline.
Nunc bellum modo Nuptiale primae
Indicis Veneri. Quid hoc sit ergo?
Canam classicum? et, Arma et arma? Vellem:
Sed Ladas tuus impotente voto
Perseverat iter. Suus sit orgo,
Dum me non sinit esse qui volebam.
Tu tuus tamen esto: nec trecenti
Te Ladae abstineant Tuam tenentem
DORNAVI, dominam calente fotu.
Sic me post decimos (velante) menses
Credam schemate serio Phaleucos

FORTES fortibus, et bonos creari
Bonis, prisca fides. Sed in cavillum
Haec non raro fides abivit olim;
Atque olim, atque hodie, creatque saepe
Imbellem Iovis armiger Columbam.
Sit hoc sit vetus, aut novum cavillum,
Imbellesque aquilae creent columbas;
Fortes fortibus, et bonis creari
Bonos: Iena Dices magistra, non hoc
Dicis causa ego dixerim; neque istas,
Candidate, tuas aduler aures,
Scit me Iena sacro litasse Vero:
Et nunc rem titulo coronat ipsam,
DOCTORIS titulo. Bene hercle factum!
Nunc MylI genus esse te probasti;
Et fortem atque bonum bono atque forti
Saeclis his etiam solere nasci.
Exemplum quoque Frater aemuletur,
Ille Antonius. Et minatur hercle
Totis viribus istud aemulari:
Et spes iam prope certa. Sub magistri
Hutteri manu ductione, et illo
Spirantis Genii favore, quidni
Patrem olim Sacra fulminans referret
Illum Antonius ille fulminantem?

PULCHRE Christian iste CHRISTIANUS.
Vates iste bonus bonusque Consul,
Praesagit tibi fausta: quippe Vatum
Sunt praesagia. quae nec ipse Vates
Non praesagio nuptiis, et opto
Res ut sint mera proprieque vestris.
AT si nominis omen audiendum est,
Quod vult CHRISTIAN iste Christianus,
Vates iste bonus bonusque Consul;
Nae tu, nominis utriusque culpa,
Vulgari male vapules cavillo!
Qui fulmenta sinit vir impos ipsam
Lecti scandere culcitam: vel haec vis
Dicam planius involucra? dicam:
Qui vir nequiter imperare perfert
Uxorem sibi, cui decebat ipsum
Praeesse imperio: Vel hoc et ipsum
Dicam planius? Ecce dicam: in umbra
Qui domi latet imperator, immo
Qui domi latet imperatus aedes
Scopis verrere, fascias lavare,
Lallum psallere, motitare cunas,
Linum pectere, carminare lanam:
Qui vir (immo vir eviratus, haud vir)
Instat talia factitare, nostri
IOSEPHUM patrio vocant cavillo.
Iam, cui mentis hebetior facultas
Sed et corporis impedita moles:
Cui item iuveni bono et valenti
(Qualis tu iuvenis bonus valensque es.)
Virgo nubilis et valens, et annis
Et formae integra flore (qualis ANNA est.)
Uno nuda toro iugatur uni:
Et non id facit in sua puella,
Quod Naso facit in sua Corinna;
Hunc Hermae statuam vocant Latini,
Gens vernacula Gotzium. Et profecto,
Sires arbitrii sit illa nostri,
Denasare velim, IOSEPHE, talem,
Qui scitum nequit hoc patrare factum.
Sed quid nugor, et omen omino sum
Inculto tibi frivolo cavillo?
Tu, pol, qui vires ipse, luculentum
Paullo post specimen dabis, nec hilum
Necte Gotzion esse nec Iosephum;
Sed virum, sed et optimum virorum.
Sic hoc nominis omen utriusque
Momenti potius modum fidemque
Id quod Christian ille, Christianus
Vates ille bonus bonusque Consul
Praesagit tibi consulitque, GOEZI.
Sicque ex tempore non bene expolitos
Cum bona prece desino PHALEUCOS .

PISTORI, vetus in meis amicis,
Et vere et votus: et Magister idem
Doctrinae veteris: Scholaeque tritor
Non sane e trivio. sed hoc quid arcte
Restringo? Schola, qualis illa, quanta est,
Pistrinum tamen est merum profecto.
Sunt muli-Marii meri Scholares.
PISTORI vetus , inquio: novellam
Affectu veteri petis puellam
Modis omnibus unice petendam;
Quae tergat tibi pulverem scholarem
Curarum medicina: quaeque vitam
Vitalem faciat: domumque teque
Ex sese aedificet: sit huic, sit illi
Conda et proma rei speique: sit quod
LEIUS Melpomene Phalaeciorum
Trecentis voveat tibi Phaleucis .
Quam vellem tibi-nuptiale pactum
Longo carmine posteris sacrare:
Ni Ladas tuus occupet volentem!
SIT VESTRIS BENE NUPTIIS. sat hoc est
Voti et carminis, o ZACHAEE: nec plus
Leius Melpomene Phalaeciorum
Trecentis tibi dixerit Phaleucis ,

VIX Verbo huic potero fidem invenire:
Et verum tamen est. Puella, quae nunc
Concinnat tibi NUPTIALE Sacrum,
Nusquam visa mihi est. Quid ergo refert?
Nil fortasse: nec ille sum per urbem
Formarum Paris. hanc tamen videre
Res proclivis erat domus plateam
Sed laus ista tua est, Puella; non fraus.
Sis invisa aliis: ob id profecto
Non invisa Tuo es. Pudica virgo
Vel libari oculis gravatur, istis
Lascivis oculis. proinde mavult
Ipsa Oracla Dei probare vidi,
Cum virgo domiporta diceretur.
Nunc prodi, mea virgo, proxeneta
VIRGINE destinata laeto
VELSTENI Genio. Proba virili
Spectari proba saeculo. marita es;
Spectatique viri es. foris futura
Spectamen specimenque feminarum,
Quale hucusque domi choro fuisti
Spectamen specimenque virginali.
Sic spes nostra domi, forisque votum est.
Hanc spem (quaeso) domi, forisque votum
Eventu, Deus, impleas secundo.
Et, scio, facies. Modesta virtus,
Illa ardens Pietas, Amorque pollens,
Queis SPONSORUM animos calere certum est,
Et Dei atque hominum merent favorem.

NEMO ex omnibus est, SCHOFANE; nemo,
Cui plures voluique debuique
Quam vestris dare Nuptiis Phaleucos .
Nunc quum res monet ipsa Nuptiarum
Solvi quod voluique debuique,
Nilest debitio, nihil voluntas.
Quei sic? Credere si potes Poetae,
Rem possum tribus explicare verbis,
Ius trium mihi Iuno liberorum,
Non quo more solet modoque Caesar,
Bilustri dedit hactenus marito.
Hos tres una dies, et una labes
Morbillis (ita barbari vocarunt)
Et bellum tibi me et logis facetum
Nunc patrem faciam! Profecto si me
Patrem tale rogas, probas aperte
Numquam te subolis fuisse patrem.
Verum (quod bene vertat!) est in illo
Spes aus RES potius, Pater cis annum
Ut possis fieri, SCHOFANE. Fias,
O fias pater: et meos ab uno
Patris tunc- pater aestimabis aestus,
Quos nunc non- pater aestimare nescis.
TE voto tamen interim iuvabo.
Tu votum, Deus, audias. UTRINQUE
Sic ametis; utrinque sic amari
Uno pectore sentiatis ambos
Ut ipsum Mea me, meamque ut ipse.
VAH quid hac tibi paucitate, quid non
ELIS AEQUE tuae SCHOFANE vovi!
OLIM prodigus et nepos meorum
Decoctorque fui Phalaeciorum.
Nunc res vertit: et Euclo triparcus
Multis audio: gutturisque cannam
Obturare etiam silente noctu,
Ne forsan mihi versus egeratur
Imprudenti aliquis. Velim prosecto
Id fecisse diu: tot impotenti
Expressit mihi myscelos, pedones,
Varos et vatios scabrosque versus
Importuna procacitas rogantum .
Sed non hoc tibi, KEGELERE, dico,
Debebam cui nostra, debeoque,
Omneis omnia debiturus annos.
DOCTRINAE tibi purpuram GALENAE
Pallas Lipsica consecrat, bonisque
DOCTOREM auspiciis salutat, et te
Cum plausu Urbis et urbici Lycei
Pulchro destinat Ordini Medentum .
Et haec ipse domi sedens ad Albim
Surdis auribus hauriam? Absit, absit.
Tecum partior hunc diem profecto
Laetus atque lubens. Et ut Lyceum
Hoc sciat Philyres, et uber agri
Wurtzenas patrii, stilum prehendo,
Affectumque meum Poeta versu,
Qualem composuit Phalaecus olim,
Includo: et memori quod ore sera
Legat posteritas, in arce Phoebi
Suspendo elogium: (favete linguis)
Anno clo. Ioc. VI.

SI qua astrispicio fides habenda est;
Nostri forma hodie benigna caeli
Venatum iubet ire: perticarum
Varas erigere: expedire casseis :
Venablum samiare. dein bipenni
Subpernare nemus quod exstruendae
Promittat domui perenne robur:
Dein et frangere sexum, et evirando
Naturam violare seminalem:
Dein tondere pecus, comaeque silvam
Strictim demetere atque pectinatim:
Dein subducere lacteo cibatu
Nefrendes pueros: dein mederi;
Dein incidere venam; et ulceroso
Applicare cucurbitas: recentem
Immigrare domum: darique nuptum,
Et nuptum dare, remque nuptialem
Totis coniugii patrare nervis.
Tot et talia siderum magistri
Promittunt hodie bonis adaeque
Eventis fieri. Quis experiri
Unus omnia vult? quis unus audet?
Tu, CLANERE, quidem periclitari
Unum audes hodie, bono periclo,
Atque auctore Deo. Quod illud ergo?
Uxorem tibi nuptiis iugasti
Torgaeam Venerem (Bene et beate
Vestris nunc quoque nuptiis sit, opto.)
Ergo et cetera perpetrare perges?
Tondebis pecudem? comam assecabis?
Venam sanguine liberabis? arvi
Naturam genitalis evitabis?
Venatum ibis? acumen illud acris
Venabli exacues? bipenne silvam
Exscindes? domui novae immigrabis
Cum nupta novus hospes? immigrate:
Attondete pecus. secate crinem:
Venam sanguine liberate: parteis
Evirate maeres; sed ut viriles
Possint pro libiture dire vires:
Venatum ite. Sed ista curiose
Quorsum narro, renarro? qua voletis,
Qua noletis, obite, non- obite,
Quae fatale poli minatur astrum,
Si fatale tamen sequi stat astrum,
Fortunata migratio sit opto:
Sit tonsura bonis benigna villis:
Venae sectio prosit: eviratos
Vis alat rediviva; ceterisque
Quae suspecta fidem putabat Hermes
Vix dum posse Poeticam mereri.
Hoc nunc dixero serium et severum:
Severumque putato seriumque.
Cui frons seria cumque, cui severa est:
CLANERUS cineres tori prioris
Paulo temporius resuscitavit.
Id iam Gellia lingulaca culpat.
Meum, Gellia, calceum ecce! nostin'
Qua me parte premat? Quid ergo culpas
Quodne scire potes? Satis CLANERO est
Has et scire Deum, et probare causas.
Nil refert animi tacentis aestum
Vulgo caeptum ostendere. Mi CLANERE,
Urge fortiter et perurge amorem.
Te tua hic Pietas tuetur. Omnis
Omneis despue Gelliae cavillas.
CUI praeit Pietas, ei profecto
Omnes denique res eunt secundae.

TANDEM dedidicit cubare lecto
REICHARTUS vacuo? Boni profecto
Anni tempore; Quando frigus acre est;
Quando noxia solitudo: quando
Sese arctissima Comparum novorum
Stringit copula, duplicatque fotum.
O nostri calidumque callidumque
SPONSI consilium! sed hoc me hercle
Longe callidius: quod aestimato
Natam Consule filiam; quod unam
Sibi legit et unicam; omnique
Heredem simul et semel bonorum.
Nimirum hic trivii perit cavillum;
Affines quot habes, habes et hastas.
Dein illud quoque callidum: quod annis
Florentem, et specie venustam, et udo
Siccam corpore succidamque: siccam,
Inquam, corpore succidamque; qualem
Vult Palaestrio Gloriosus Umbri:
Qualem depsita tritici siligo
Apistrice manu probat tumorem
Tractantique habitudinem. Putares
Tam scita specie puellam in ipsa
Humanae sationis officina
A Weisbrodiadum cato magistro
Sic pistam bene, sicque temperatam.
Sed et Nominis Ominisque pactum
Quantivis pretii est. Quod illud ergo?
Illud ergo AMELIA. Nostin, Aulata
Quot quantaeque coquant subinde Curae?
Curas decoquat ista lentiori
Cordis igne fui; manusque palpo
Affecti loca mulceat; malagma
(Emplastri genus) applicet tumori:
Et, quae cetera, misceantur apto
Laudis pulchrae coronis et corona est:
Quod morata ea; quod domus peritae;
Quod de vota Deo. RICHARDE, an hic est
Ille CAECUS-Amor? PUER-Cupido?
Totus ex oculis putatur Argus.
Nugae! Tiresias is est, et omni
Talpa caecior hercle, comparatus
Cupido tuus aestimetur? Unus
Plus Septem-Sapientibus sapivit:
Plus Septem-Sapientiae magistris.
Unus ille tibi sapivit infans.
O haec propria sint: et insitiva
Per vos traduce seminata durent
Quos Reichartioli serent, nepotes!
QUID dicam amplius? universa dixi,
idus Febr. clo. Ioc. IIV.

SCHWENDENDORFIUS et ROSINA nubunt :
Ille Noricus; ista Lipsiensis,
Lebzelteria Lipsiensis. aeque
Lecti nubilis ambo Candidatis
Nupti foederis ambo mox-Mariti,
Et tori ille Magister, haec Magistra.
Libertas mihi publici sit oris:
Promotor Venus est, Decanus Hermes,
(Hinc verbosa Venus:) vel ore vulgi;
Promotor Heva sit, Decanus Adam;
Nempe Adam-vetus iste, quemque honoris
Causa nomino, nequam-honestus Adam.
RES haec Carmine digna iudicaeta est,
Longo carmine, docto et eleganti,
Fac quod quisque voles: quid? imo
Fac quod quisque potes Poeta (nam sunt,
Qui se posse putant; meri Latinae
Linguae carnifices Poeticaeque.)
De me: molliculos dabo Phaleucos ,
Ut mollis Venus est: sed insitiva
Fortes indole masculoque sensu:
Quos nurus quoque tetricae Sabinis
Et strictus Cato Romulis probarit.
Alter nempe Solon rogabo Leges,
Quis sese teneant novi-Mariti.
Et novi et veteres item Mariti,
Sed quid me facio rogare Leges?
Lex est unica, et universa Legum
Hanc proponere litteris licebit;
Vix exponere ter-tribus Camenis.
Quae? CONCORDIA. Prima, et una, et omnis
Lex, Concordia. CORPORUM ille nexus
Arcte in se coeat: sed arctiori
Fas amborum ANIMOS coire nexu:
Ut cum sint duo, non duo putentur.
Nempe haec temperies Amoris illa est;
Illa haec harmonia est fidelis, omni
Musaea fide suavior maritis.
Vulgo fertur: Amare, Philtrum amori est.
Heic vobis Rhodus est. Ames ROSINAM;
Ames: si, LEONHARTE, vis amari.
Dein CONCORDIA sic alenda Nuptis.
Siqua interveniunt molesta (sicut
Inter saepe solent venire) praestat
Connivere: videnda non videre;
Non audire quod audiant severi.
Absit asperitas et irae amaror.
Olim, cum facerent Iugae Quirites
Iunoni, fel ab hostia revulsum est.
CONCORDES quoque Castitas maritos
Fecitque et faciet modesta. Nuptis
Praeferre Ignem et aquam patres solebant.
Pulchro schemate! Sit maritus Ignis:
Sit coniux Aqua. tempererur aestu
Vis-Aquae modico. Nota. modesto
Vis-Aquae modo temperetur aestu.
Namque ut ferveat haec; nec ex mariti
Nec usu fuerit maritae. obryzo
Non carum Vetus hoc putetur auro:
VIRUM si qua suum sibi obsequentem,
Et diu volet esse, amoris artes
Modesto et modico calore tractet.
O Scitum utile! quod sciant maritae,
Sciant, et faciant! ROSINA, fac tu:
Fac et cetera, quae decent maritam,
Maritus sua fecerit. perennes
Sic CONCORDIA vos amabit annos:
Hoc est, omnia. praestat universas
Res CONCORDIA. Seminate prolem
Vestri et oris et indolis. ROSINAE
Suis ne careat Rosis rosetum.
Fiat et hoc, et illud inquo
Omnes CONIUGII beatitates.
DE ME non ego Lipsiam. nec ausim
Uxor nescio quo mihi cavillo
Aures accuba verberat, reversum
Me vestra quoties ab urbe duxi.
Quovis ire sinit. gravatur unam
Tota Misnide Lipsiam. Nec ab ne est.
Luctantes oculi et virum procantes,
Suadae lactea sit avitas, venustas,
Et formae nitor, et lepos, et illa
Venus nescio quae peculiaris,
Qua se Lipsides intimant puellae,
Vel illum Hippolytum, vel et Lycurgum
Cogant indomitos habere ocellos.
Cal. Febr. cIc. Icc. IIX.

QUIS non optime Mystagoge, quis non
Votis omnibus iverit probatum,
Te tedas vice tertia maritas
Nunc incendere nuptiis Puellae:
Qui sensus mihi sit, rogare noli.
Et vero probo, gratulorque factum
Absens versiculis Poeta praesens.
Ecquid tu potes excitare functas
Non fiet, reor; annuas querelas
Instaures licet, immo saeculares.
Num tu pascere, Mystagoge, CHRISTI
Et gregem potes, et domesticam rem
Collatis simul expedire curis?
Vix audes, puto. Quin, quod institisti,
Eductam bene virginem MARIAM
Adsciscas sociam laboris. Aedem
Tu cures Domini, gregemque: curet
AEdes illa tuas, gregemque. Sic res
Et curata domi probe forisque est:
Et sic CONIUGIUM bonum est, Am-Ende.