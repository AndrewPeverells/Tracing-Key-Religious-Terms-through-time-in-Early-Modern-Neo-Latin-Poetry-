Silvestres homines sacer interpresque deorum
Caedibus et victu foedo deterruit Orpheus;
Dictus ab hoc lenire tigres, rabidosque leones:
Dictus et Amphion Thebanae conditor arcis
Saxa movere sono testudinis, et prece blanda
Ducere quo vellet.
Os tenerum pueri balbumque poeta figurat:
Torquet ab obscenis iam nunc sermonibus aurem:
Mox etiam pectus praeceptis format amicis,
Asperitatis et invidiae corrector, et irae:
Recte facta refert: orientia tempora notis
Instruit exemplis: inopem solatur, et aegrum.
Castis cum pueris ignara puella mariti
Disceret unde preces, vatem ni Musa dedisset?
Poscit opem chorus, et praesentia numina sentit:
Coelestes implorat aquas docta prece blandus:
Avertit morbos: metuenda pericula pellit:
Impetrat et pacem, et locupletem frugibus annum:
Carmine dii superi placantur, carmine manes.
QUid facit, elogium tibi qui REUSNERE tuisve
Dat scriptis, laudes persequiturque tuas?
Auratam pingit statuam ille coloribus, auro
Quales nec pretio sunt, nec honere pares.
Tu tibi tot scriptis statuam REUSNERE parasti
Auratam: haec proprio clara decore nitet.
MIror inesse viro tot dotes pectoris uni:
Unum tot libros fingere posse caput.
An Iove nata tuum subiit REUSNERE cerebrum?
Ceu gravidum quondam reddidit illa patrem.
Est ita: sed foetus artis tot mater ab arce
Haec, patre te genitos, fundit: at ipsa manet.
QUi pectus REUSNERE tuum nequit; et cor amare
Nobile, Sarmaticis durior ille feris.
Tantae tuae laudis fulgent praeconia: tantis
Te natura bonis auxit amica virum.
Ipsa Themis mores et linguae flumina Peitho
Temperat: ingenium docta Minerva regit.
Hinc lepor, hinc docti non sine mece sales.
Omnibus, aurato residens Astraea sedili,
Imperat, et iussas dividit aequa vices.
Macte! vagas si indit quae iam tua Gloria nubes,
Mox super astra suis evolitabit equis.
SUada, lepos, carmen, Sophia, et ius, historiaeque
Singula sum aliis; omnia iuncta tibi.
QUalis vere novo per apricos sedula campos,
Quae de laude sua nomen alauda gerit:
Cantat, et ad caelos alis cum voce levatis,
Dulcisono mitem provocat ore Deum:
Mox se demittens homines monet arva colentes,
Addictos domiis esse decere suis.
Talis REUSNERI iam Musa per omnia vatis
Regna volat, quotquot magnus hic orbis habet.
Dum superum laudes, et regum fortia facta
Semideum celebrat carmine rite suo:
Aut dulci flectit populos modulamine cantus:
Officii memores et monet esse sui.
Sit curae superis, sit regibus opto virisque
Principibus, meriti tam bene vatis honos.
TOt scriptis celeber toto REUSNERUS in orbe
Claret, et aeternae nomina laudis habet.
REUSNERUS scriptis Didymus Chalcenterus alter:
REUSNERUS Rhetor suavis, et arte potens.
REUSNERUS Legum interpres, iurisque sacerdos:
REUSNERUS vates, Historicusque bonus.
REUSNERUS Sophus et Medicus, vel Apolline teste:
Gloria Pierii, famaque summa chori.
Qui legis, auctori solve hoc pro munere grates:
Prosperaque emerito fata precare vire.