TAndem triumphas: ortus est tandem dies,
Victorias qui compleat palma ultima,
Cum tibi corona verticem heroum teget.
Sperasne, voti compotem Arminium fore?
Virtute dignum praemium ostendit polus,
Sceptrumque donat, debitum pridem tibi.
Dum prenso dextras, moneo, circumeo, rogo:
Proni annuere milites, proni duces.
Tui Cherusci consono plausu favent:
Chatti sequuntur, me duce, et voti auspice:
Te laetus Hermundurus, et castra omnia
Regem salutant ante, quam praeco evocet.
Tibi haec comitia debeo, speique exitum:
Tu flectis animos, ora cunctantum moves,
Suffragia paras: ceteri mihi si student,
Unus peregit omnia Adgandestrius.
Fraterna novi studia, et addictos sinus.
Tibi Comitia haec, spesque, facilesque exitus
Debes tibi uni: lucus hic ipse admonet,
Diesque rediens annua solis rota,
Teutonidis, heros, esse te gentis caput.
Hoc publicum me vinculum tibi alligat:
Privata nectit inclita Arminii soror,
Quam cum rogantis traderes nuptam toro ,
Coepi esse frater, teque fraterna fide
Ut usque colui, sic dehinc firmus colam.
Si destinata consequi hoc coetu licet,
Bis auspicatos hunc diem ducam et locum:
Hic Varus olim cecidit, et Roma insolens:
Haec lux superbum contudit mundi caput:
Optata si nunc munera adiciunt mei,
Nil deinde Superos posco, fortunae satur.
Marobodus unus lumini tanto obstitit:
Iniuriam nunc ille quando exul luit,
Quis coepta te perficere turbator vetet?
Ego Cheruscos moderor, et Chattos tua
Mihi cura iungit: Vibilius, per me potens,
Exercitu si tertio nos augeat,
Et fidus Hermundurus accedat mihi:
Hodie paratus stabit Arminio thronus.
Male gratus an Vibilius auxilium neget,
Auctore te fortuna quem gremio fovet?
Monendus, ac movendus iterata prece est:
Tu ceterorum, quod facis, mentes tene.
Si dedero pro te spiritum, dedero parum.
Quis huc Quirites? Roma quos mittit viros?
Salutat Adgandestrium Roma hospita.
Salutat Adgandestrium Vari genus.
Orator urbis maximae grates fero.
Fare age, stupentemque, hospes, id primum doce:
An cerno Vari filium? an ab umbris redux,
An vivus, intras caedis infaustae locum?
Nam Sergium cum patre communi nece
Stratum hic ferebant, asperi Arminii manu.
Dum cupida dextra Teutonum in praedam ruit,
Fortuna me paucosque, per caecas vias,
Densis tenebris abditos, leto eripit.
Nunc me repetere patria Alemannos lares,
Tibique, et alto colloqui Arminio iubet.
Vestigia comes hic premit frater minor.
Germana virtus suasit hanc avido viam,
Ut visere oculis detur, an Tibri procul
Habitare magna pectora et probitas queant.
Ego, paternae mortis, et cladis memor,
Electus ante ceteros, ad vos ii,
Quem gemina stimulet cura, dum Roma, et pater
Face geminata pectus incensum excitant.
Ea cura crescet, et mage calebunt faces,
Monumenta si respexeris, quae fert nemus.
En ossa Vari patris, affixa ilici!
En capta signa, spoliaque, et testes probri!
Spectacula heu nefasta, truculenta, effera!
Averte, frater, lumina! ah pietas vetat!
Haec intuens, responsa quae reddis mihi?
Promptumne virus? promptus hic animus manet.
Percipe Tiberii dicta, et Aeneadum Patrum.
Grates, amice, Caesar obsequio refert,
Grates Senatus: atque amicitiam probant.
Hortantur, eadem studia sectari ut velis,
Et amare Romam, quae sibi fidos amat.
Iam nunc rependit candidas merito vices:
Tibi remittit filium, praedam hosticam:
Quem socius, Italis additus, captum abstulit,
Et nunc precanti munus Ausoniae dedit.
Adduc morantem, frater, ad blanda oscula.
O grata Roma, nemo quam frustra iuvat!
Iuvare porro ut liceat, et pacta exsequi,
Iam prome munus alterum, ac hostis necem.
Pacta haec remittit Caesar, et Patrum chorus.
Solent Quirites, Martis e stirpe editi,
Hostibus aperto quaerere in campo necem.
Si pilo adacto occumbit Arminius, bene est:
Perdi veneno clanculum, Romam haud decet,
Armata gerimus odia, respuimus dolos.
Generosa miror consilia, laudo, sequor.
Praeferre tutis fortia, virile est opus.
Probabit Adgandestrius et armis fidem,
Si res locusque pectus hostile offerat.
EN, frater, hic interpres Ausoniae venit.
Arminii oculos quaerit Orator novus,
Superstes ille Sergius Varo patri.
Audite, fratres: non ferunt haec me arbitrum.
CHerusce rector, Teutonum summum decus,
Pono memoriam patris, huiusque arboris:
Solus Tiberius loquitur haec; Varus tacet.
Affecta Roma vulnere infami, et gravi,
Tanti tuetur benevola auctorem mali.
Quos patria socios ad tuum admovit latus,
Commune quos periculum armavit foris,
Commune semper quos bonum iunxit domi,
Ii salutem nunc tuam insidiis petunt,
Suique servatoris infestant caput.
Nos, hostium deterrimos quos tu autumas,
Quos exsecraris , Marte quos olim gravi,
Et acer odio nunc inextincto premis,
Nos te monemus, nos tuum arcemus malum,
Nos proditorem prodimus, nos te pii
Cavere tibi iubemus, ac testem damus
Hanc tibi tabellam, machinatricem doli.
Si certa, Vare, sit tuis dictis fides,
Quin expedis, quae loqueris, et nomen notas?
Quis ille capitis proditor nostri impius?
Missae docebunt literae: agnosces manum,
Quae nos venenum, tibi propinandum, petit.
Novus Tiberii signat occlusam annulus:
Intus sigilli pristini cernes notam.
Auctor Alemannus ; dignus, ut paucis agam,
Quem deprehensum puniant artes suae.
Eventa mira praedicas: Teuto nocet,
Proditque civem! candida est Roma, et monet!
Non si coiimus proeliis mixti horridis,
Vel caeca tanti decora non cernit viri,
Vel invida negat Roma, vel trux non amat.
Te genere summo nobilem, fortem manu,
Celeremque sensu, et ingenii luce inclitum ,
Pridemque patrii laude maiorem soli
Italia laudat, exteri populi stupent.
Virtute laudem patriae si aequo, sat est.
Virilis animus, candor, integritas, fides,
Corpus pudicum, prompta bello dextera,
Constantia audax, Teutonum veteres notae,
Aut barbarum esse neminem ac dici sinunt,
Aut esse talis barbarus dicique amem.
Pridem exuisti barbarum, Romae comes,
Castris iisdem suetus, et iisdem focis,
Et civitatis iura Romuleae tenens,
Et inter Equites annulo nostro potens.
Periere pridem nomina haec, Romae data,
His hausta silvis , sanguine eluta Ausonum.
At nos meminimus, et favor durat vetus,
Tuis adauctus laudibus toties novis.
Perire decora tanta perfidia unius,
Non aequitas est pasta, non candor sacer;
Non sic avorum nobilis virtus docet,
Venale Pyrrhi qui recusarunt caput,
Hostemque forti tela quatientem manu,
Inque ipsa Italia caede metuendum ac face,
Duxere iniquum, toxicum occultum pati.
Fidus imitatur hac patrum laudes nepos,
Utque edidere proditae indicium luis
Proavi fideles, sic tibi Caesar probus,
Urbisque Patres, providi auxilium ferunt.
Quin haec venena, quae tuus quaerit latro,
Mittit tibi ipsi Roma, supplicium reo.
Venefici sit poena, quod crimen fuit.
Quod tibi parabat virus, in vinclis bibat.
Iustitia lento fertur in poenam gradu.
Cum ponderaro literas, culpam, reum:
Consilia capiam, digna Germano, et viro.
Tu, quod videtur: Tiberii cernis scopum,
Solam expetentis mutuam concordiam:
Ut, cui dicavit templa munificus Deae,
Ea gentem utramque foedere aeterno liget.
Concordia utinam stare per vos hic queat!
Re cognita, responsa te, Sergi, manent.
SIlentia alta rumpere an tandem licet?
Fratres loquuntur libere: servi rogant.
Nisi forte Roma, cuncta quae cunctos docet,
Hoc quoque docere sola nos possit, loqui.
Meliora si silentio occurrunt, mone.
Legatio ista, frater, an docuit satis,
Non esse Romam, qualis, invidia duce,
Tibi cetrisque visa, Germanos movet?
Sincerus ille candor, Alemanni nota
Virtusque prima nominis, utrisnam manet?
Proditio nostra est, candor ab Roma et salus.
Civis Quiritum! Caesarum digne o cliens!
Quam lingua didicit more Romano loqui!
Hoc gentis eius proprium, soli sibi
Tribuere cuncta, ceteris cunctis nihil.
Peccavit unus Teutonum: omnes vapulant.
Vertamus arma: vulnus in Romam redit.
Peccavit unus: tota gens vitio caret.
Fefellit illa millies: pura est semel.
Quid si dolorum ne quidem pura est semel?
Nam cur venenum tollit, at mittit simul?
Germanica horret funera, et stimulans petit.
Sic in Alemannos Romuli gens est tui:
Dum candidi sunt maxime, dant toxicum.
Cupiunt perire quemlibet: sic nos amant.
Odia intus ardent: lingua virtutem sonat.
Romana tantum loqueris; aliorum taces,
O frater, odia: nonne erit satius, domi
Curasse plagas, quam reprendisse exteras?
Est aliquis osor, quisquis est; atrox, gravis,
Haec cogitasse iuverit, memorem sui.
Cera soluta, diffugit hic omnis metus.
Tollere inimicum, quisquis est, nutu queo.
Tollere inimicum, facile; sed, frater, parum est.
Tollere odiorum semina, heroum puta.
Vir magnus haec scitabitur, culpam timens,
Suique iudex: odia num iusta ingruunt?
An provoco ipse incendia, et causas alo?
Fortuna magnum fecit: hocne unum aemulos
Irritat in me? num latet origo altior?
Libido vana gloriae num me extulit?
Fragilis cupido laudis, ambitio levis,
Offendit animos civium, aut fastus tumens?
Haec deprehendens, ipse se damnat magis,
Quam quos coegit crimini irasci suo.
Quae monita fundis? aure perculsa haurio!
Scrutaris huius intimas animi fibras.
Agnosco: amavit ipsa te sapientia.
Tuum ad tribunal cognitor temet voca.
Hoc suggero unum: civium hostilis manus
Siquando magnos insequitur, aliquid subest.
Raro absque culpa sternitur dux a suis.
Quo mage cavere, quisquis excellit, decet:
Satis ipsa lux haec nimia, quam clari vibrant,
Offendit aegra lumina, et mentem invidam:
Si sponte maculas additis, numanam ferent?
Salubria moves, at mihi sero agnita!
Mutare coepta non sinit praesens dies.
QUis in propinquo est, frater? O superi! nepos!
O spes Cherusci nominis patriae iubar!
O summa nati gloria, et constans amor!
Daturne rursum stringere paternam manum?
Romae parem, Romaeque domitricem manum.
Sigimere, carum pignus, ablatum diu!
Quis te propitius restituit hodie deus,
Romana passum vincula aestates decem?
An Varus idem, Flavius cum quo venit,
Te mihi reducit, filium fratri additum?
Varus reducit.
Flavio haec inconscio?
Cur toto itinere mentio nulla incidit?
Cur tacuit ante Sergius, dum me modo,
Nomine Tiberii blandiens, mulcet diu?
Non ego Tiberii munere hic adsum redux,
Nec Sigimerum Sergius reddit patri.
Varo minori debeo solutas manus:
Namque ille magni captus Arminii bonis,
Virtute, palmis, gloria, incensus flagrat,
Et cum parente me quoque amplectens amat.
Accedere ultro saepe, solari moras,
Levare dictis carceris duri mala,
Accendere animos: fortiter ferrem omnia,
Exempla patris cupidus ac matris sequi.
Nam cara genitrix, Martii imitatrix viri,
Nullisque fracta vinculis, Romae haud minor
Sibi hostibusque visa, quam stans et vigens.
O digna thalamo! quam mihi hoc animo places!
Sed ubi relicta mater? an vincla exuit?
Antiqua fortunae odia nunc etiam luit.
Nos carcer idem strinxerat iunctos diu:
Hoc quoque levamen Roma cum tandem eripit,
Et separatos mutuo visu abstinet.
Venit ecce Varus, pridie, fratri comes
Quam pergeret Germanicas visum plagas.
Narrat iter: et me ludere vigilias docet.
Elabor, intempesta dum nox me iuvat,
Patriamque repeto, adultus hostili in solo.
O te recepto faustus Arminio dies!
O care fili! perge virtuti obsequi:
En, inter hostes illa praesidium invenit:
En vincit animos, et sui immemores facit.
Ille, ille Varus, cuius hic servo patrem,
Virtute mitigatus et nostra, et tua,
Te diligit, te liberat, te sospitat.
Nunc e propinquo cernere assidue licet
Arminium virtutis et veri ducem.
Fuge, nate, labes, et vel in me ipso cave.
Si me videbis, tramite a recto avium,
Virtute spreta, laude corrupta trahi:
Si patriae me noxium, populo gravem
Si deprehendes, atque dissimilem mei:
Amare patrem perge, sed culpas patris
Abominare fortis, et vita probus.
Quae iussa promis, genitor? aut quorsum hic timor?
O liberator patriae! vita omnium!
Tuumne verti pectus, aliumve impetum
Admittere unquam posse, quam semper soles?
Ah Sigimere! fallit aliquando color,
Nec sentientes vitia praecipites agunt.
Heu! sera lucet veritas! Dixi, cave.
Dic genitor, aut tu, patrue, horrentem doce
Quid alta sibi suspiria et luctus velint.
Frater! doloris causa stimulusque intimi!
Cur monitor hodie vulneras fratrem et necas?
Cur distulisti? sapere cur tandem doces?
Haec te mihi olim decuit, aut numquam , loqui.
Invicte dux, in castra se rumor novus
Diffundere modo coepit; ingentem hospitem
Intrasse fines, Sergio comitem datum.
Marobodus ille, Teutonum laus et probrum,
Antiqua tibi cos gloriae, ut fertur, redit.
Marobodus, inquis? video, non frustra exulem
Legisse Italiam naufragae portum rati.
Romana vereor consilia. Flavi! taces?
Arcana si consilia Romani occulunt,
Me nesciente texitur tela haec latens.
Flavi, Latinos candidus temno dolos.
Germanus ego non degener pugno manu.
Arminio volente, Marobodi aemuli
Manu occupavi regna, victisque impero.
Contemno sceptra: patria libertas iuvat.
Tu, qui secures colere didicisti exteras,
Lunato adora poplite coronae iubar.
Mihi dextra ferrum dum regit, et animus manum,
Nullus Tiberius iura det, nullus Tibris,
Nullus Eques Italus liberos cogat viros.
Regina nobis una libertas praeest.
Forti licebit esse, vel omissis minis,
Cum certus hostis certave pericla ingruent.
Advena superbus Sergii claudit latus,
Suo et Quiritum spiritu trux et ferox.
Marobodum adesse nuntias?
Visum mihi.
Amice, solus rem novam mecum expedi.
De Marobodo videro: de me prius.
Quid ferre censes Sergium ex urbe hostica?
Arminio dignum aliquid, et dignum hostibus.
Nec me, nec illis: nam mihi salutem attulit.
Delere me hostis debuit, clade efferus;
Servare civis, saepe servatus mihi:
Nunc servat hostis, civis it me perditum.
Indigna memoras. Certa num dictis fides?
Hae proditoris literae invenient fidem;
Atque hoc venenum, Roma quod mittit monens.
Quis cum veneno literas auctor dedit?
Ut pateat auctor, vinculum cerae aufero.
Quin subtrahe irae, prima dum flamma aestuat,
Periculosum fomitem, arcanas notas.
Latere nomen hostis ignotum sine,
Diiudicare ut rectius litem queas.
Ausculto monitis: iustitia caeca aestimet.
Postquam togatae gentis excussi iugum,
Auctor salutis publicae, et clade hostium
Numquam ante partas laureas patriae intuli,
Ut gloriosa, ut libera, ut spoliis gravis,
Timore tacito compleat Romae forum:
Postquam merebar praemium, et amorem omnium:
Quid tu esse censes, cur meam sitiant necem,
Quos fidus et amans usque cumulavi bonis?
Immane quodnam facinus admisi impius,
Atrox, pudendum, dirum, inexcusabile,
Ut haec mererer ultima a nostris pati?
Laesusne procerum quispiam offensam dolet,
Et ultionis appetens iram coquit?
Iniuria num laedere ego possim meos,
Quibus parentem duco me fato datum?
Incogitantes culpa nonnumquam premit.
Quae culpa, frater? indica! cupio: rogc.
Reprende voce libera erroris reum!
Turbatur animus innocens umbra mali.
Si credor insons, quis mihi exitium struit?
Quis innocenti toxicum miscet latro?
Quis ille durus, tacitus, indomabilis?
Nisi cuncta fallunt, magnus est, audax, potens,
Qui speret aliquid, et reformidet nihil.
Fraterna ni consilia contemnis, dabo.
Mihi cede clausas literas, causam hanc mihi:
Et ultionis ius mihi manda et modum.
Laesum esse eundem et iudicem, haud aequum satis.
Cape hanc tabellam: par tibi nostri est amor,
Liberior animus, certa et unanimis fides.
At tu, cruente, quisquis in caput hoc furis!
Ubicumque degis, disce, deprendi scelus,
Aliquando nulli praeter auctorem nocens,
Curaeque Superis esse vitam Arminii.
Secedo, frater, doque iudicium reo.
At siste: quidsi proditor longa fide!,
Famave clarus fuerit, aut armis potens?
Si nostrum utrivis carus? An geminus pudor,
Me teque facti conscio, afflictum obruet?
Miseratio vetat. Redde quas ceras dedi.
Cognitio causae mea sit, arbitrium tuum.
Solus latronis nomen occultum eruam,
Si forte famae parcere silendo queam:
Sin nequeo, tu pronuntia , iudex rei.
Hic natus Adgandestrium tandem videt,
Quem noster alibi quaesiit frustra labor.
Salveto, genitor, mille post fati vices,
Quas me tulisse, dum tibi donor, iuvat,
Ut liberatus vinculis caro a patre,
Mea cuncta bis iam debeam Adgandestrio.
Laetus favore hoc fruere Romani ducis.
Sic vos, precor, fruamini iratis diis,
Ut ego favore hoc, perfidi, vestro fruor!
I, discat ex te Sergius, fraudum artifex,
Non me latere, Roma quos nectit, dolos.
Ah nate! te restituit infidum genus,
Patremque prodit, abdito reti implicans.
Fuge pestilentes: recipe te mecum dolens.
Huc, iuvenis acer! huc Edelboldum voco.
Hic te Thuisco, spoliaque ablata hostibus,
Et hostium dux ipse te Varus docet,
Teutonica virtus quid petat, tentet, queat.
Virtutis huius impetu primo rapi
Te testis ipse videram, Marti obvium,
Romana cum te paene protrivit manus.
Equidem perieram, tu nisi tulisses opem:
Qua liberatus, media dum rursus feror
Laudo ferocem, dum tuam aetatem anteis,
Neque consecratus rite bellorum aestui,
Misceris ultro proeliis, imitans viros.
Captivitatis nunc quoque expertus labor
Te duplicata laude Mavorti asserit.
Tibi imperator Teutonum luco hoc sacro
Decerno honores publicos, digno coli.
O me beatum! postubi eripuit neci
Me summus heros gentium fortissimae,
Idem ipse ritu patrio annumerat viris.
Quod auspicatum patriae tibique accidat,
Hoc trado scutum more maiorum tibi,
Hanc addo frameam, gloriae primordia.
Insignia haec te inertium turbae eximunt,
Rebusque agundis admovent deinceps parem.
Tu sic memento tegere te scuti obice ,
Sic quatere frameam hanc, ut Thuisconis patris
Arminiique nulla degenerem arguat
Diesve, resve. Sic in amplexus veni.
Servator huius spiritus, auctor novi
Mihi nunc honoris, quid tibi reddam pius?
Quod imperasti: dignus ut vivam hoc avo;
Te dignus, heros; dignus et gente hac nepos,
Cuius vel ipse feminae, expertes metus,
Numerant suorum vulnera, atque optant nova,
Cuneisque densis obviae, incendunt viros.
Tu, sancte saltus! tuque o hunc saltum replens,
Parietibus ullis nescie includi Deus!
Ac tu, Thuisco, conditor Germaniae!
Vos facio testes, me mei memorem fore,
Tantumque vobis, atque virtuti sacrum.
Unum hoc, o Edelbolde, Germanum facit.
At tu, benigna qui manu natum erigis,
Fac sentiat opem turbidus genitor parem.
Sinister Adgandestrium an casus premit?
Nescio quod animum territi versat malum.
Nil fassus aliud, Tiberii incusat dolos:
Graves procellas imminere vertici:
Non te fefellit. Pectus incertum viri,
Urgente Varo, cura sollicitat gravis.
Haec intuere munera: Tiberius dedit.
Ignobilis quid pulveris Caesar tibi?
Venena mittit. Teuto, qui peteret, fuit,
Arminii molitus obscuram necem.
Heu! cadere tantum possit in quemquam nefas?
Documenta certa, literas istas, cape.
Adgandestrius Tiberio Caesari, et Romanis.
Quod video nomen? an pater ....
Disces, lege.
Mors prompta Arminii votum est vestrumque, meumque:
Mitte mihi virus, Caesar: et ille bibet.
Sunt, sunt parentis omnia! heu novi nimis!
Testis paternus annulus, testis manus.
Infauste genitor! quid miser primum querar?
Arminii pericula, an patriae, an tua,
Patriae, tuusque filius, et huius cliens?
Sopi, o parentis non boni fili optime!
Sopi querelas. Facilis ignosco reo.
Sunt nomina illi multa, quae veniam petunt:
Coniux sororis; civis; et amicus diu,
Functusque amici munere et saepe et probe;
Tot millium dux nobilis, bello integer;
Spes patriae ingens; cari Edelboldi pater.
Ipsum esse sivi iudicem, et porro sino.
Fer literas, fer virus hoc: causam tenet:
Expendat acta: ius sibi dicat licet.
Qua se ipse poena talis heu damnet reus?
Hic annulus sententiam alterutram feret.
Scio, annulus quid more Chattorum petat.
Siqua ultion paratur hostile in caput,
Hoc ferreo nos vinculo induimus manum;
Nec ponere sinit mos vetus turpem hanc notam,
Vindicta donec nominis labem expiet.
Seu semet Adgandestrius damnat reum,
Seu iura me laesisse fortasse arguit:
Alterutrum in hostem digitus hoc ferrum geret.
Ego si merebor, patiar hoc ligno impeti:
Si se ipse damnat, annulus Romam notet.
Romam euge! Romam! tanta quae nobis mala.
Namque innocentem te quis hic damnet furor?
Heroas etiam saepe sua labes trahit:
Utque umbra maior corpore a magno cadit,
Ita culpa magnum nomen obscurat magis.
O te Cheruscum! semper o aequum et bonum!
O similis Adgandestrium ut purget timor!
TUae salutis me pius trahit huc amor,
Cui fratris aures, fallor, an dociles patent?
Aures et animum sic tibi, o frater, dedi,
Ut vox tua omnis pectore sub imo haereat.
O inquietum, iure qui sese arguit!
Minus inquieto vivere huic animo licet,
Stimulos revelli si sibi quosdam sinat.
Noctes diesque te cruciat odium vetus,
Quo dissides Quiritibus durus nimis.
Amicus esse disce, frangereque impetum:
Ego quietus Romae amicitia fruor:
Imitare fratrem! laeta succedet quies.
Iam non amicum, non ego fratrem audio:
Romanus Eques haec suggerit, nostrae pudor
Et poena gentis: vile qui pretium aucupans,
Torque et corona vendidit patriam levis.
Quae dona spernis, maximi reges colunt.
Servi Quiritum. Teuto sat magnus domi est:
Quas culta nugas Roma, quos titulos nova
Procudat arte, temnere irridens amat.
Non sic tonabas, quando Romanos duces
Dux ipse sectans, decora laudabas Patrum,
Et instituta Martis, et florem artium.
Quae roma sit, tum nosse praesenti datum est.
Praeclara multa; vana, ridicula, impia
Videre plura contigit Romae in sinu.
Sectemur artes, si placent: quid opus iugo est?
Didici Quiritum pleraque, et vici aemulus.
Cur Teuto cedat exteris, par, aut prior?
Quis cedere iubet? socia iungatur manus.
Sociumne quemquam tumidus agnoscit Tibris?
Roma una totum gignit humanum genus:
At ceteri omnes, barbari sunt, et ferae.
Hocne est, quietum dulci amicitia frui,
Foris putari barbarum, ac hostem domi?
Necessitas prae nomine est. Frater pie!
Tendit supinas uxor e vinclis manus,
Annosque denos passa, subsidium rogat.
Si fortis illa est, qualis est, non sic rogat.
Si sic rogaret, esse cessaret mea.
Germania ipsa, fessa tot bellis parens,
Ne valida pila provoces ultro, obsecrat.
Teutonia, bello laeta, me gaudet duce.
Quis valida pila frangat, hic narret dies,
Vari cruore nobilis, Romae niger,
Quae reperit inter Teutones Cannas novas.
Disperiit olim Varus, et Vari manus:
Pereant et odia, dum sua est armis quies.
Vari supersunt vitia, Romamque inquinant.
Contemptus idem gentium late omnium;
Idem superbo spiritus fastu insolens;
Eadem libido, percita, et freni inscia;
Idem amor habendi, sordidaque lucri fames.
Talesne amico stringere amplexu iubes?
Enses quiescunt: mens Itala pugnas movet.
Turbare nos, et laedere, et pessum dare,
Non melior armis quaerit Ausonidum toga.
Romana iactas crimina, et stragem virum:
Victoriarum gloriam an iniquus negas?
Idistavisi cogita immensos agros,
Milia ubi dena passuum Alemannus cruor
Rigavit, et Visurgis intumuit rubens:
Nec profuere compedes vanae spei,
Mox praeda iisdem, queis ferebantur, datae.
Fortuna, Martis socia, dum variat vices,
De laude prisca detrahere potuit nihil.
Qui pepulit hostem, vicit: haec summa est rei,
Germaniae omnes victor ubi toties plagas
Stravi Latino funere, exhausi malum:
Hanc dexteram fugere Romani duces,
Et liberata patria victorem canit.
Nec diffitetur Roma, te laude efferens.
Ah frater! oculos denique in temet refer!
Me Roma cum Germania laudans colit,
Dum fundo patriae sanguinem, et servo fidem.
Te roma spernit transfugam, Teuto fugit.
O qui salubri me pius monitu regis,
Te te vicissim, quid viro expediat, doce.
Iuvatne ferre vulnera, labori immori,
Summum ut bonorum, fama, laceretur probris?
Hoccine profusi sanguinis pretium feres,
Ii ut triumphent, qui tuam oderunt domum;
Qui te tuosque saxa, non homines, putant;
Qui non quiescunt ante, quam discordia
Ubique sparsa Teutonas discerpserint?
Frater!
Rependo nobili obsequio vices:
Commotus a te, sana tibi dicta ingero.
Per patriae te iura, per avitum decus,
Per numen istud oro praesentis dei,
Ne servitutis exterae potius iugum,
Quam fas, patrumque gloriam assertam velis.
Ego dum supremum Teutones inter gradum
Conscendere aveo, gloriam hanc unam ambiens,
Colligere vires tandem ut Alemannas queam,
Unumque in armis audiant omnes caput:
Tu civium desertor es? tu proditor?
Tu macula generis? tu tui caeli lues?
Ah parce, frater! criminis tetri pudet.
Pudet videri, donec errorem expio.
COmperta, spero, veritas, dux, te docet,
Pretiosa quam sit Caesari Arminii salus,
Et an Quiritum, dum tibi sic se probant,
Sincera studia digna sint studio tuo.
Grates parabam, iure quas a me petis.
Generosa Roma pugnat officiis modo,
Quemque superare Marte non valuit gravis,
Humanitate vincere et cura studet.
Victus fateri cogar, et laude hac minor,
Certare vobis nisi pari obsequio datur.
Id dabitur hodie. Roma commendat virum,
Fortuna utraque nobilem; regem, exulem:
Quem fortem et altum fortior tenuit manus,
Magnumque maior cedere coegit loco.
Quid fortior maiorque nunc faciat cupis?
Magnanimus ut sit victor, et spernat lucrum:
Sortis sequester asperae tu, vir potens,
Quod illa sceptrum irata Marbodo abstulit,
Restitue liberalis, et lapsum eleva.
Hoc roma dum optat, reddere officium licet,
Non humile votum Roma concepit tua.
Gravi hic dicatus sit licet curae dies,
Tamen huius etiam mox erit causae arbiter.
TIbi, dux Cherusce, multa in acceptis fero:
Ludibria famae spernere, videri minor,
Regni abstinere commodis, per te scio.
Unum adde meritis, vusque Marobodi adiuva.
A te repulsus, arma dum Latii invoco,
Latro Catualda regiam absenti eripit,
Tuaeque fortitudinis fructum capit.
Praemia rebelli dina statuerunt dii.
Stratus Vibilii dextera, auspiciis tuis,
Mihi redeunti pandit ad folium viam.
Tibi Vibilius cum suis castris subest:
Decedere illum, regna mihi reddi iube.
Meretur aliquid, esse qui didicit miser.
Carere regno qui scit, est dignus throno.
Sed quis, carere quo potest, ambit tamen;
Nomenque regis perditum supplex petit?
Interpretaris perperam. Peto, non rogo.
Didici abstinere: sed iubet reddi aequitas.
Rex esse numquam desii: immemorem gradus
Quem supplicare non pudet, regem haud puto.
Regum est, monere. Te Maroboduus monet.
Opibus valentes pompa verborum decet.
Sed nec iacenti tela fortunae exprobro,
Nec sperno monita, dum parem mihi te reor.
At Maroboduus non sibi ducit parem,
Quemcumque nullo nobilem sceptro videt.
Forsan tenebit hoc quoque Arminii manus.
Quodnam arrogare tu tibi solium?
Tuum.
Si prendere mihi libeat, et spolia indui, Tuum.
Quae iure Martis parta sunt, quis me vetet?
Sed Marobodue, sis licet regno prior:
Laurum coronae aequiparo, pulchrumque hoc nemus.
Turbator o Germaniae!
Quid gloriaris? occupas mitem virum
Magisque doctum, castra, quam pugnas sequi.
Tres vincis aquilas, proelii vacuas metu:
Ego duodenis hoc meum opposui caput.
Quid Variana potuerit clade haec manus,
Gens nostra sentit, Romaque fatetur dolens.
Exercitus, quo melior haud alius fuit,
Victoriarum prima spes Urbi sacrae,
Una ruina cecidit, Arminio duce.
Marbode, verbis congredi non est meum.
Est edita alibi pugna, ventumque ad fugam.
Tu regna repetis pristina; Arminius tenet.
Deliberanti perbrevem mihi da moram.
O Par virorum forte, sed dispar sibi!
Uterque firmus: alter ut ferrum riget,
Indomitus, asper, inter aerumnas ferox:
Alter, adamantis more, fulgendo allicit.
Quo maior, hoc et gravior est nobis timor.
Quem Roma nequiit, Teutones perdant virum.
Dissidia gentis, nostra sunt victoria.
Ergo haec fovere, summus est Romae labor.
Pridem Tiberio proprium, bellis procul,
Viros ut inter principes litem serat,
Cadmeaque seges mutuis odiis cadat.
Hoc nostri itineris, frater, occultum est caput.
Dum prodit alterum alteri, incendit faces,
Quae iuncta superent tecta flammarum globis.
Regem iuvamus exulem, Arminii aemulum,
Ne desit unquam , bella qui prenset nova.
Spectator otiosus haec Caesar videt,
Hostesque scissos vincit ipsorum manu:
Dum clade tandem mutua attriti satis,
Romae irruentis viribus fessi patent,
Sapientiae praecepta tu narras novae,
Ignota Romae annalibus, quotquot lego.
Laudanda virtus: serviendum tempori est.
Aut fallor animi, aut vir tibi videor probus:
Post bella acerba, post opem Romae hosticam
Speras, perisque, quo nihil maius datur.
Sic quippe magnum magna largiri decet,
Oblitus acta, quae petis, facilis dabo,
Si dederis ante, quod bonum patriae petit.
Varum exsecrati Teutones, numquam ferent
Clarum corona Caesaris satellitem.
Opulenta regna Sueviae, votum tuum,
Germaniae partem inclitam , non iam pio
Regi viderer tradere, sed hosti impio,
Si Romae amico crederem sceptri hoc ebur.
Quid Roma, nunc pacata, Germanos movet?
Cineri doloso pertinax ignis subest.
Satis Segestes nocuit, indignus socer,
Per quem bicornis Rhenus Ausoniam togam,
Virgas, secures vidit, et Primum horruit
Admota servitutis externae probra.
Haec una nobis pacta: si regnum placet,
Uni fidelis patriae, eiura Tibrim.
Corona dabitur, esto Germanus modo.
Libens omitto regna, si tantum virum
Hoc emere pretio patriae carae queam.
Sed civis esse ni velis, rex non eris.
Ingentia petis.
Iure, dum summa offero.
Secedo: solitudo consilium dabit.
DUx, iudicatum est.. Annulus stringit manum.
Arminiusne, an Tiberius causa cadit?
Agnosco Romam denique, oppressus dolo.
Grati remittunt filium, et perdunt patrem.
Quin ipse, mecum ut pereat, huc natus venit.
Agnosco tandem Arminii magnam indolem,
Quae solam amare gloriam et laesum iubet.
Amemus unam gloriam, et patriae bonum;
Animoque magno spernere Italicas opes
Celsi audeamus. Patria nos virtus docet,
Perinde habere pondus argenti nitens,
Quo Roma mentes tentat, ut testam levem.
Non me cupiditas facinus in tantum impulit:
Sed nesciebam (nec fateri me pudet)
Animo impotente ferre maiorem domi.
Amice, fac te nomine hoc dignum velis,
Quod prodidisti. Stemus, obliti omnia
Uterque posthinc, Tiberium contra aenei.
Ipsum Quirinum, siquis est, iuro deum!
Iuro arrogantis Praestites Capitolii!
Tuumque iuro, fortis Armini, caput!
Ultor Quirites persequar, sive id manu,
Sive arte potero; sive consilio eminus,
Seu cominus sors dederit: infensum sciant,
Exulceratum, ferreum, implacabilem.
Sic frater es, sic sponte mihi factum est satis.
Neo voce sola, re satisfacio tibi:
Eventus ipse mox tibi probabit fidem.
Eo, ducesque et ordines rursum alloquor,
Mutatus animo, voce, qua faeci prius.
Corona cum sublime decorabit caput,
Iniuriam delebit obsequium novum.
Vestigia mihi nulla sunt pridem super.
An verus acutor Varus? An fucum facit?
Te porro amicum narrat Aeneadis fore;
Pignus daturum, Sueviae regno uberi
Ardet comitiis miles intentus novis,
Tuamque mentem discere, impatiens morae,
Constantiaque de tua dubius cupit.
Constantiam probabo: Marobodi vices
Meamque mentem reteget hic cunctis dies.
Nunc agite, frater, tuque Vibili gener,
Docete coram, vestra quid mens hic probet,
Si Maroboduo regna concedo bonus,
Regale nomen an sibi is reddi velit?
An ceterorum sorte contentum decet
Posita corona pristinis terris frui?
Si Marcomannos recipit, imperio potens,
Cur invidere nomini antiquo placet?
Male suspicaris: pingue si reddo solum,
Reddo et coronam pristinam, neutri invidens,
Sed Maroboduus rectius utrumnam eliget?
Regis resumet nomen, an sponte exuet?
Illustre nomen siqua fortuna obtulit,
Implere nomen rite si factis queas,
Si iure partam gloriam nulla inficit
Ambitio prava, non ego hoc damnem iubar.
Tu multa, Flavi, poscis: at plura accipe.
Aequarit actis regium nomen licet
Marobodus, alto dignus imperii gradu:
Sua coronam sponte si prenset manu,
Ambitio abesse qui potest, odii parens?
Odiis petitum nemo Marbodum neget.
Unumque regis nomen haec odia intulit.
Laudata bellis consilia, virtus, manus:
Corona nocuit sola, laudique obstitit.
Arminium secutus Alemanni favor,
Dum libera pro gente pugnanti adfuit,
Regis superbi gloriam in casum impulit.
Exosa sceptrum, fateor, est nostra indoles.
Roma dominatu gaudet, ac victos premens,
Cervice reges ferre servili docet.
Eat, coronam quaerat, ubi lictor iubet:
Liber Alemannus excutit nomen iugi.
Suadere tutiora te video, gener.
Potest carere nomine hoc, rem qui tenet.
At non carebit. Umbra Marobodum trahit:
Relinquere alta nescit, indulgens sibi.
O patria! quae te denuo plagae manent?
Namque odia redeunt vetera, clamores, faces,
Teutoque pugnans Teutoni bello impio.
Meum est, cavere providum tantos metus.
Perspecta nobis mens tua, Vibili, satis.
Nunc nos comitia, cupidus et miles vocant.
Tu iunctus Adgandestrio curas leva.
Tibi deinde, frater, plura, cum tempus sinet.
Quae fama castris, o pater, de te volat?
Credamne? regnum magnus Arminius petet?
An erubescis, regium dici genus?
Arminii esse sanguinem, summum est decus:
Sed servitus Germaniae est summus pudor.
Eheu! quid ambis? sic tibi patria excidit?
Sic excidisti tu tibi, heroum optime?
Nunc dicta patris assequor tandem miser!
Heu sera lucet veritas natu quoque!
Heroas etiam vitia praecipites agunt.
Etiamne proles Flavio accedit comes?
An uterque pectus lancinat tortor ferus?
Ignosce, genitor, si tuam vocem sequor.
Heu cor tremiscit! vera sed fas est loqui.
Te video, genitor, tramite a recto avium,
Virtute posita, laude corrupta trahi.
Ah patriae te noxium, genti gravem
Te deprehendo, moris haud similem tui.
Amare patrem pergo: sed culpam patris ....
Heu quae iubebas, filius timet eloquo.
Dies pudenda! filius patrem docet.
Sed, nate, dic, tropaea si nostra aspicis,
Nullane meretur praemia Arminii manus?
Omnia meretur, sed nihil virtus petit.
Qui gloriae laborat, in honorem irruat:
Qui patriae laborat, ipse illum labor
Solatur instar praemii: nescit lucrum.
Mi nate! splendor decipit
Vanus, levis.
Quem vero? num fas dicere est? vanos, leves.
Non haec, Thuisco maxime, nepoti dabas
Documenta vitae! cernis haec: nec te pudet?
Non tu coronam, te corona quaesiit.
Indigna nunc amamus, immemores patrum.
Sic perge, fili: mereor audire omnia.
Ille, ille quondam patriae vindex deus,
Arminius ille, iura qui Vari aspera
Dominosque fasces depulit, dominus novus
Collum parentis regio calcat pede.
Quod Roma iniqua non potuit, hoc tu facis?
Nam Roma victrix quid aliud demum hic velit?
Praetor veniret nempe, lictores trahens:
Sella in curuli iura dictaret tumens,
Nostrumque sceptro Caesaris curvans genu.
Civisne poterit, Caesari quod non licet?
Romanus agnosceris ex uno hoc Eques?
Prosequere! fidus ingere merenti probra!
Utinam dolorem cerneres nati intimum!
Romam reliqui: desero nunc et patrem:
Namque intueri gloria haec coram vetat.
Nullusne nostrum finis exilium manet?
Utrinque fugere geminus heu hostis iubet!
O misera patria! quis tuum haud lacerat sinum?
Foris Quirinus aemulus, et intus pater.
Cave doloris arbitrum: Marcum vides.
MArce, mihi salve, patris in nato salus.
Uterque frater dona fortunae nova
Tibi gratulatur, Armini, rex Teutonum!
Nam praevenire regium nomen iuvat.
Quo protinus vox te una cunctorum efferet.
Fors domina campi cernere futurum vetat.
Me, quem tua olim dextera orbavit patre;
Me, cuius almam patriam exosus premis;
Me sola cepit fama virtutis tuae.
Tuine cives praemium heroi negent.
Germaniae quem Romulum et Martem vident?
Nobis Thuisco est Romulus.
Mars es, pater.
Sed patria deum quem colit, regem sugit.
Rex esse didicit, qui triumphat Caesares.
Fractum hoc ab uno stupuit Augustum Tibris,
Cum parietes pulsaret attonitum caput,
Frustra reposcens, tela quos vestra hauserant.
Quin et quotannis lugubrem hunc habuit diem,
Sese minorem fassus Alemanno duce.
Augustus ipse ponere coronam gravem,
Et liberare patriam statuit iugo.
Nec vox Tiberii prima me vestri latet,
Cum frena regni caperet invita manu:
Indomita regnum est bellua, in dominum fremens
Tamen tot annos belluam hanc Caesar domat:
Tenuitque sceptra Augustus, abiecto metu:
Lupata quamvis mordeat plebs insolens,
Praestat fideli dextera unius regi,
Arbitrio quam plurium everti rotas.
Quae destinata sint mihi, neuter videt.
Adeste, iuvenes: pando consilia intina.
TAndemne deprehendo, quem pridem peto?
Paterna quorsum imperia me promptum vocant?
Quo ducet isthic annulus, et irae tumor.
Eccui minatur ira, ferrumque asperum?
Geminis minatur hostibus, Romae, et duci.
Illa immerentem prodit, exponens neci:
Hic vel meretur odia, vel certe feret.
Fili, mea salus poscit Arminii necem.
Qua voce terres? heu! necem Arminio struis,
Cui iam coronam, cui tua sceptrum manu
Sceptrum et coronam Vibilius custos tenet,
A me parata insignia imperii novi.
Nova nunc pericla Varus ignaro attulit,
Quae provido occupare consulto decet.
Quae tibi pericla fingit hic laevus timor?
Herosne cuiquam post fidem et veniam nocet?
Quo quisque maior, hoc magis laesus dolet.
Vindicta saepe non opinantem eruit.
O pugnam iniquam! disparem o animum nimis!
Qui laesus est, iniuriam venia tegit:
Qui laesit ultro, gratiae poenam expetit.
Virumne tolles, Roma cui cessit potens,
Atrociore nemini strata impetu,
Summumque ab uno passa post Parthos malum?
Permisit hunc is annulum arbitrio meo:
Utar ego utroque: sentiat munus dator!
Servator o Germaniae, Armini optime!
Hanc summa merita gratiam tandem ferent?
Quos dura premeret servitus stratos humi,
Nisi vindicasses: sanguinem hi sitiunt tuum!
Vos, o tropaea, rapta victoris manu!
Vos, ossa Vari! conscium o pugnae nemus!
Edicite! hocne palmifer meruit pugil,
Ut liberati liberatorem necent?
Quem Teuto libertatis antiquae ducem
Amabat olim, patrios ultum focos:
Hunc servitutis horret auctorem novae,
Qui vincla rupit extera, ut tendat sua.
Implevit ille laudibus mundi plagas:
Sed falsa dum nunc gloria immemorem trahit,
Vera quoque, nebulis implicita falsae, perit.
Fratremne frater perimet? et lugens soror
Caesi videbit sanguinem haerentem viro?
Non sancta prosunt foedera aut dulcis torus ?
Sibi quisque cura est prima: me servo pius.
O astra! quo me distrahit pietas duplex?
Utrinque pater est: alter hanc vitam dedit;
Servavit alter. laedere heu neutrum licet!
Servare patrem utrumque, mihi superi date!
Nescisne morem patriae? ferrum hoc patris
Sequi necesse est filium. Tibi nil licet.
O dura lex! o lacrimis dignus rigor!
Ergone coges fieri Edelboldum impium?
Arminii opera luce vitali fruor:
Arminii animam dextera haec quaeret furens?
Pater Thuisco! tertius mihi tu parens:
Credamne, te probare tam dirum nefas?
Tu me videbas tela capientem modo:
Arminius porrexit hoc frameae decus:
Arminiine pectus hic mucro hauriat?
I, sequere patrem hunc alterum! non es meus.
Utrique vitam debeo. Hanc frameam cape!
Transverbera me genitor, et serva pium!
Audi parentem. Teneo primores ducum,
Quocumque hic ensis traxerit, promptos sequi.
Ii paratam nunc quoque addicunt fidem.
Vestigia ducum miles armatus premet.
Dum Chattus omnis signa in Arminium movet,
Tu solus Adgandestrium obnitens feri.
Quaere in paterno corpore huic frameae locum,
Primumque facinus sim tibi occumbens ego.
Si cuncta spernis, moveat ah tua te salus!
Impune sterni fulmineus heros nequit.
Noli experiri vincere assuetam manum!
Cadet ante pugnam: dum nihil metuit, perit.
En ipse: cedo, prodere ut possis patrem.
Absit: tibi, pater, haereo, quamquam gemens.
FAc, te quietem velle: sed Roma an volet?
Omnis quietis nescia, aut pugnat manu,
Aut pugnat arte callida: semper nocet.
Laudanda pietas, quae bono patriae cavet:
Nihilne vero tu meae famae dabis?
Quid fama sparget: si minax Romam eiero ,
Dum liberalis illa mihi sceptrum asserit?
O liberalem, quae suum donat nihil!
Opem tibi negat Martiam, Verbo iuvat.
Munifica dicit: Armini, da, quae tenes.
Seu verba prosint, seu gladius, aeque iuvat.
Te, Marobodue, te iuvat: patriam taces?
Commoda suorum magna mens tantum videt:
Se negligit, se patriae sponte immolat.
O sancta patria! magna virtutum parens!
Quisquam impudentes Teuto Romanos amet,
Qui mente vacuis Teutonem annumerant feris,
Demptaque forma et voce nos homines negant?
Qui nostra tumido cuncta conculcant pede,
Consilia, mores, dicta, caelumque, ac solum,
Hunc ego dolorem testis his hausi auribus:
Ipsi astra tangunt: barbari nos serpimus.
Aliusne pecudes sterneret ferro furor,
Quam quo cruorem Roma Teutonicum bibit?
Siquando sors adversa nos ensi obtulit,
Insiste! clamat Caesar: insiste, o cohors!
Insiste, turma, caedibus! veniam nega!
Nemo triumphum captus anteeat meum:
Nemo supersit Teutonum! haec Romae est salus.
Accendis animum: barbaros Itali sonos!
Hanc ego nec hominis, nec de homine vocem puto.
Audisne, in ipsis quid rogent fanis deos?
Ut mutua se strage Germanus necet,
Vincatque Romae! Stirps ut Aeneadum intuens
His pascat oculos! semper ut discors sibi
Pugnet Alemannus, cade fraterna madens!
Immane votum! dira, sed vera audio.
Praesens uterque didicimus Romae indolem,
Aemulam, inimicam, subdolam, flecti insciam.
Iam debitus amor patriae in pectus redit.
Iam damno, quos amaveram, fraudum fabros.
Sciunt lacertos Teutonum experti Ausones,
Sciunt, timentque: non eos Samnis vetus,
Non Poenus, aut Hispaniae, aut Gallus ruens,
Nec Parthus ipse saepius conterruit.
Germania urget acior regno arsacis.
Nos Carbo, Scaurus, Cassius, nos Caepio,
Nos manlius, sensere, qui pugna edita
Tulere vel fugere vinclorum probrum.
Nos Consulares quinque simul exercitus
Disiecimus, devicimus, delevimus.
Quid Lolliana vulnera, et Vari hic pudor,
Urbis supremo poene coniunctus malo?
Quis ambigat? timemur. hinc odia, et doli.
Augustus olim Arminii fassus metum est,
Mei Tiberius nuper
Cessamus autem? nec ferimur odio pari?
Vir magne, vincis. Cogis odisse improbos.
Amare cogis patriam, et mentem hanc tuam.
Non iam cupitae Sueviae spes me movent:
Tu me, Thuisco! tuque me, Armini, trahis!
Iuro perennem nomini Alemanno fidem:
Eiuro Romam. Teuto sum: verbo sat est.
Amice salve! denuo sceptrum cape.
ARminio vocante, spes hilaris datur,
Instare celerem regiae causae exitum.
Properare miles cogit, exosus moram.
Tria Marobodi verba rem totam secant:
Dum tu vocaris, facile transacta omnia.
Quod Caesar optat, tribuere Arminio placet
Marobodus usque pristino stabit gradu,
Cui Suevicas Vibilius reddet plagas.
Luco hoc in ipso protinus surgat thronus,
Magnanima gens est Teuto: plus mores boni
Vos inter, alibi quam bonae leges valent.
Vox una digno reddidit sceptrum viro:
Rem pactus unam, splendidum regnum dedi.
Magna stipuleris, regna cum dominos novant.
Magnum est; amicus quod mihi petenti annuit:
Fare, Marobode: foederis legem explica.
Vestrum omne foedus, atque amicitiam exui
Arminius a me voluit, ut regno fruar.
Ego, teste caelo, testibus Vari ossibus,
Signisque vestris, teste te, Sergi fremens,
Vestrum omne foedus, atque amicitiam exuo.
Haec pactio igitur, Caesare irriso, coit?
Qui regna per nos recipit, has grates refert,
Ut ducat hostes, quos patronos duxerat.
Renuntiare placuit hospitio malo.
Grates tamen agit Caesari civis bonus,
Quod repulit a se bella conantem impia,
Arminiumque nosse me docuit pium.
Turbator hic Germaniae nunc te rapit,
Qui vincit hostes, proelii vacuas metu,
Magisque doctos, castra, quam pugnas sequi?
Arminii quid possit herois manus,
Gens vestra sentit, Romaque fatetur dolens.
Dolor ut levetur, neve male gratus vocer,
Grates et ampla munera exsolvo libens,
Memor veneni traditi, indicii memor.
Conspicua dona censuit Latium dari,
Cum rapta Crasso signa Parthorum favor,
Rogante utroque Caesare, haud sponte obtulit.
En fixa nostrae laeva monumenta ilici.
Vexilla et aquilas liberas cernat Tibris,
Fascesque Vari redditos natus ferat.
Addimus Equestrem hunc annulum, pridem arbori
Inter tropaea cetera appensum decus:
Arminio quem Roma donavit bona,
Remitto gratus, ornet ut templum novum,
Imaginemque nobilem Concordiae.
Haec ubi videbit Caesar, et gesta audiet,
Habebit, unde laudet ac damnet simul.
REx, militarem testis an coetum petis?
Peto, tibique praemium dignum auguror:
Nam tanta virtus quid nisi coronam petit?
Aut quis erit unquam dignior patriae throno?
Sententia mihi quae sedeat, uni hactenus
Audire natio licuit, et Marco arbitro.
Nunc tertium te conscium arcani volo.
Comitare, rex, ac disce narratu meo,
Quae vota tacito pectore Arminius fovet.
HIc, hic, paratus ubi Maroboduo thronus,
Audire, Flavi, te procul strepitu iuvat.
Dic, quaenam Erinnys subita commovit viros?
Civilia quis in arma momento impulit?
Promptus Comitiis agger a campo eminet,
Exercitu stipatus hinc atque hinc procul.
Cheruscus, Hermundurus, et Chatti ambiunt,
Alacresque tela more Teutonico vibrant.
Triplex per agmen nomen Arminii sonat.
Apparet ipse, perfidus cum se dolus
Aperit repente, et caecus erumpit furor.
Inclamat Adgandestrius: Chatti duces!
En hostis! en promissa qui vestra impleat!
Nec plura: mox feruntur in pactum scelus,
Quoscumque dux corruperat: socios vocant,
Arminiumque principes sterni iubent.
O barbare! o ingrate!
Quid Chatti movent?
Infame parricidium miles fugit,
Ducumque crimen deserunt cuncti ordines.
Frustra moveri signa latrones iubent,
Frustra reprendunt: unus est castris sonus;
Chatti, ut Cherusci, voce sublata intonant:
Vivat Cheruscus! vivat Arminius diu!
Non hic repressit turbo scintillas leves?
Auxit furorem perditi Adgandestrii.
Ira geminata, criminis vani pudor,
Praecepsque desperatio urgebat virum.
Corrupta per se capita in Arminium rapit:
Facto feroces impetu in fratrem ruunt.
Ille expedire telum ab armigeri manu,
Depellere ictus ictibus, frustra peti.
Tollunt Cherusci signa pro caro duce:
Armor ego, primus irruo: auxilium alterum,
Tela Marobodus corripit, et hosti imminet.
Spem medius inter trepido, suspensum et metum.
Trepidare virtus cognita Arminii vetat:
Quem Roma bello vincere adnixa haud potest,
Nec Roma nascens, sed domina rerum omnium:
Eum rebellis frangere haud potuit globus.
Nondum iuvandi veneram ad fratris latus,
Cum victor Adgandestrio scutum eripit,
Quod summa nobis gloriae, et pugnae est caput.
O nobilem victoriam! o iustos deos!
Sed nunc ubi heros? aut quid Adgandestrius?
Disiecta facile turba flagitii rea,
Et auctor ipse, victus, et spolio carens,
Diras precante exercitu, retulit pedem.
At frater in tentorio vulnus leve
Praebet liganti dexterae: vobis ego,
Peiora ne mens auguret, gesta affero.
At ecce frater! victor huic luco subit.
Scutum hoc amici perfidi accipiet libens
Luci Thuisco praeses, et civis boni
Novum tropaeum, civis exuvias mali,
Hostilia inter spolia respiciet probans.
Salve, recepte ex inferis victor necis.
Bis prodit Adgandestrius summum ducem:
Bis sibi paratam Arminius vitat necem:
Et quod periclum Caesar avertit prius,
Id fortis ipse nunc sua repulit manu.
Diu superstes patriae vive, o pater!
Subire an oculos, victor, irati licet?
Ullamne veniam poscere rebelli licet?
Tu quoque rebelles ilico armasti manus?
Facinus pudendum! non ego armavi manus:
Ipse, ipse, quem lacessii, ferrum dedit.
Funesta sors me compulit, ut in te uterer,
Quo tu benignus hanc honestaras manum.
Peccare quae sors cogit?
At cogit pater,
Cui iungere odia, patriae mos me iubet.
Peccavit ille, nil mea motus prece:
Peccavit una natus, invitus licet.
Utrique veniam petere non audet pudor:
Sed alteri, heros, alteri an spes est super?
Non ulla facti culpa Edelboldum premit.
Laudo, quod aequum filii officium facis:
Paterna studia non sequi, fuerit scelus.
Invita si pugnavit in nos haec manus,
Amansque nostri, debeo grates memor.
Ah ne memento! repetere exilium iuvat,
Novaque probrum tegere et aeterna fuga.
Sed si favoris ulla pars durat tui;
Si semper animo te meum colui patrem,
Atque meliorem; si mihi curae salus
Tua fuit hodie; cuncta si movi impiger,
Ut mitigarem perfidi sensus viri:
Huic, victor, huic da perfido veniam viro.
Non ille dignus munere hoc pacis, scio:
Nec dignus Edelboldos est, cui tanta des.
Sed digna soror est, dignior virtus tua,
Et fama, et alma patriae concordia.
Non obsecro mihi: sata quod cogent, feram.
Pro patre supplex altero, imploro alterum:
Pro patre, primum hoc dextera amplector genu.
Surge: pietate flector: ignosco patri.
Ubi ille? scuti an gloria exutus latet?
Postquam repulsi robore invicto sumus,
Diversa per vestigia institimus fugam.
Extrema flexu castra circumiens lego,
Donec propinquum te mihi offerret nemus.
At ille forsan iam sacerdotum in manu
Indigna vincla sentit, aut plagas miser:
Quid si furori publico, et laeso tibi,
Iam destinatur victima? aut si iam luit?
Ne metue: lentus in sacerdotum choro
Poenas reposcit ardor, et recti tenax.
Et nequa nostrae sit simultatis nota,
En reddo scuti gloriam, et famam, patri.
Tu quaere latebram: perdito clypeum refer,
Ut filio debere se videat senex
Recepta honoris publici iura ilico.
O spe superior lenitas ....
Laus haec tua est.
Patri impetrasti, quidquid Arminius dedit.
Nunc mihi Comitia denique ordiri datur:
Intersit Adgandestrius posito metu:
Domino licet redire, dum scutum redit.
Frater, Alemannum cernere an coetum placet?
Arminii me gloria optantem allicit.
Favere perge, semigermane! hostibus:
Et gloriam precare, quam Romae invident.
Ubi magna virtus gloriam dignam obtinet,
Amabo semper gloriam, et plausum dabo.
Concilia gentis exteris nusquam patent,
Nec invocatos ingerere nosmet decet.
Hic nectere moras paululum, frater, iuvat,
Dum Maroboduum cernere sedentem hoc throno,
Et quis comitia solvat eventus, queo.
Huc, iuvenis, huc me sequere: mox patrem scies.
Nostine telum hoc?
Patris est. Rex! quid rogas?
Fuit, fuit parentis: et parens fuit.
Heu Marobodue! genitor heu! genitor fuit?
Dextra haec scelestum stravit, et spolium abstulit.
Tibi, Thuisco, dedico hoc, ultus nefas!
Quae puniendi, rex, tibi potestas adest,
Arminius ipse cum patri veniam annuit?
Reus secundi criminis, merito iacet.
Vix obligato vulnere Arminius pedem
Extulerat e tentorio, huc scutum ferens:
Cum dirus Adgandestrius, victus modo,
Haud sentientem sequitur a tergo ducem.
Iamque eminus vibrabat hanc hastam furens,
Ignobili rapturus heroem nece:
Nisi occupassem vulnus infandum manu.
A me peremptus, sanguine rigavit solum.
Pater o Thuisco! telum ut hoc tibi do libens,
Sic metuat omnis proditor, vel sic cadat.
Haec ipse nunc Arminius, et coetus virum,
Dum de corona iudicant, ex me audient.
Sic invenis, o genitor infelix! rogum?
Conspicuus olim proeliis, clarus gradu,
Ego dum salubri te patrocinio iuvo,
Dum reparo felix perditum armorum decus,
Dum te requiro gratulans, dum te voco:
Heu expiatum denuo instauras scelus,
Scelerisque sentis praemium infami exitu!
O te sinistra redditum patri die!
Hocne fuit, almi caelites! cur me domum
Reduceretis, talia viderem ut miser?
Patrem obligatum crimine, invisum suis,
Et fratricidam, proditoremque impium?
Dolenda sors, cum civis a cive obrutus,
Abominatus gentibus, arenam premit.
Nec adire saltem corpus, et ferre oscula
Suprema fas est, odia dum iuncta omnium
Caesum exsecrantur , meque misereri vetant.
Monui, rogavi, turpe dedocui nefas:
Cur aure surda respuebantur preces?
Cur te periclo potius et sceleri dabas?
At tu fidelis filii implesti locum,
Tutatus Adgandestrium, et placans ducem.
Ideone scutum hoc reddidit per me deus,
Ut cum parente funebres flammas alat?
Sed non et hasta lugubrem ornabit pyram,
Foedum tropaeum quercubus sacris data.
Omnia videbunt saecula parentis nefas!
Narrabit omnis persidam rabiem nepos!
Hicne gemit Edelboldus? o iuvenis miser,
Nisi patre melior, ipse sufficeret sibi!
Victor benefice! munus heu summum perit!
En ille clypeus, pabulum infamis rogi!
Abolebit ignis membra scutumque impii:
Te iusta semper fama laudabit pium.
Virtus dolorem temperet. Genitor perit:
Sed funere suo liberat patriam metu.
Patriae memento, genitor ut menti excidat.
Pater ego posthac, melior, et fidus magis,
Tua ne iuventus orba sit, curo impigre.
Tu spes gementis: tu mihi iacenti salus.
Ego mente tacita nunc Thuisconem precor,
Meriti recentis hac die et veteris memor.
Audite, Vari, patris affatum brevem,
Post quem relicto Teutonum coetu exiit.
Nondum aggere altus edito Arminius stetit,
Nondum sacerdos iusserat silentia:
Cum sponte cupidi comprimunt vocem viri,
Tandemque tales edidit genitor sonos:
Haec ipsa lux est, Teutones, caelo duce
Qua Varus olim cum suis hic corruit.
Gratus memento, civis: ego primus deum
Adoro in ipso gratias luco ferens.
Nec elocutus plura, per medios abit.
Nisi gratus animus pulsus hoc orbe exulat,
Regno carere Teuto an Arminium sinet?
Fraterna crescat gloria, et culmen petat!
Corona tandem cingat heroum caput,
Suadente me quam copiae addicunt tibi.
Marobodus ipse, cum reliquisti aggerem,
Te consecutus, auctor ex alto eloquens
Instat maniplis, graviter hortatur duces,
Tuis coronam regiam meritis parent:
Meminisse lucis huius, atque huius loci,
Solumque per te sospitis patriae iubet.
Sceptri pudebat me mei, dum tu cares,
Virtute tantus, tantus armorum impetu.
Regnum meretur, qui potest regnum dare.
Haec ille memorat: plausus hortantem excipit,
Frameisque frameas gratulans miles quatit.
Regem salutant, capere te sceptrum iubent.
Insignia huius nominis tradens mihi
Pararat Adgandestrius: iussu ducum
Depromo cultum regium: iussus fero.
Mihi paratus, serviat tibi nunc thronus.
Conscende, rex; corona, Marobodi manu
Imposita, tandem verticem decoret sacrum.
O grata meritis patria! quod unum potes,
Augmentum honoris publicum Arminio adicis.
Bis gloriosam primus, o genitor, diem
Tibi grator, olim laurea, sceptro modo.
Tibi conscius victoriae quondam locus,
Victoriarum praemium summum videt.
Verum haec supremo ut gaudio mentem impleant,
Arcana faciunt verba, quae Marco et mihi
Commissa solis, nunc suam poscunt fidem.
Promissa, nate, fidus implebo palam.
Spectabit ipsa gloriam hanc Roma in suis.
Non invidemus sceptra, quae multis damus.
Sed digniori Roma nulli unquam dedit,
Quam Teutoburgae lucus augusta hac die.
Age, rex, morantem te thronus dudum vocat.
Exercitum ne longior lasset mora,
Non scando solium: sisto ine gratum meis.
Haec dicens, extremam theatri oram accedit.
Insignia cape, munus ut videant suum.
Cedat coronae iam galea victrix locum.
Accipio. Sceptrum iungite coronae novum.
Habe, quod optas: praebeo sceptrum novum.
Paravit Adgandestrius: at ipse exsequor .
Intro abeunti Arminio sceptrum Vibilius porrigit, simul abditum in eo pugionem educit, eoque Arminium
intus confodit.
Abi, tyranne! tale te sceptrum decet!
Proditio, superi!
Sica sub sceptro latens
Regem heu trucidat!
FLAVIUS. intus.
Frater! heu nihil est spei1
Excipite solio languidum.
Sic, sic thronum,
Sed libera Germania, per me occupa!
Quod voluit Adgandestrius, fecit gener
Servilia alii sponte sibi vincla eligant:
Mihi dextra ferrum dum regit, et animus manum,
Nullus Eques Italus liberos cogat viros.
O si monentem Flavium audisses, miser!
Stares, iuvares patriam, regeres tuos.
Ambitio nunc inanis .... Indignam heu necem!
Ambitio qualis pectus Arminii egerit,
Vos edocete, conscii!
Maestus loquar.
Audi, Vibili latro, quam frustra furas!
Audite magni grande consilium viri!
Regale nomen ille, delatum sibi,
Nunc exuisset protinus, et insignia,
Exercitu spectante, posuisset pius.
Unam hanc petebat gloriam, ut summo gradu
Se posset abdicare: sic cives amat.
Testis ego destinata cum Marco audii.
Testis ego vobis certior. Mihi dum refert,
Quae sic parabat, nobilem hunc animum stupens,
Fassus minorem me quoque, adamavi ilico:
Et amabo post fata quoque, et heroem colam.
Rex magne, regno maior, heu cur sic abis?
Errore lapsus non gravi, poenam luo.
Ego ultus Adgandestrium, iamiam alteras
Tibi videnti iustus inferias dabo.
Rex, cui minaris? gaudeo liber mori.
Mors haec tibi utinam redderet vitam, socer!
Ah cur latebat mens tua? Heu! patriae studens,
Interimo patrem patriae! Errorem impium!
Sed cui superstitem esse me prohibet dolor.
Ignosce genero! ignosce morituro statim!
Ignosce, rex! nam rege sub tali libens
Et vivere sciens poteram, et ignarus mori.
Age, sica! parricidii mecum rea!
Age, plecte facinus! meque plectendo expia!
Quid agis? tenete dexteram.
Dignus iacet.
O destinata sanguini illustri dies!
Quot lacrimas tot caedibus procerum moves?
Misero parentem utrumque lux eadem rapit.
At mihi, mihi unum! patriae qui idem fuit!
Dilecte genitor! ah vale! aeternum vale!
Memento, nate, patriam ut gratis colas.
Ambitio, poscens praemium, viden' ut nocet?
Iustum ah! petebas; vi procul, nullo dolo;
Et redditurus: sic quoque ambitio opprimit!
Propinqua mors est. Grandis Armini, vale!
Claude morientis lumina, o fili pie!
Heu triste munus!
Solus, o Sergi, haud gemis?
Sic, sic videre Teutones Auson cupit.
At iuncta si vis Teutonum ferrum vibret,
Vae, Roma! celso fastui, et caecis dolis!