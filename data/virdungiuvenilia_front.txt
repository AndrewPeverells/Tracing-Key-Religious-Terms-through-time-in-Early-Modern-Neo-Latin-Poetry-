O Regio quos exspectat frigente sub Arcto,
Assiduo boreae imbricitoris flamine pulsa,
Loricata gelu tellus: sed quae illico vestrum
Mitescet molli zephyro sudoque serescet
Sole sub adventum fecundisque imbribus umens ,
Laeta sinum pandet locupletem atque agmina florum
Fundet, odoratis certantia Adonidis hortis.
Tum prae SARMATIA Bacchus iuga Massica spernet.
Illuc migrabit quin omnis turba deorum,
Mutatura Polo coeli meliora, neque ullis
Inferiora deis LESCINIA numina cernens:
Huc ades o divum sanguis, divos geniture,
Affla pacati lenissima fulgura vultus,
Ac paullum exhilara plenos gravitatis ocellos,
Dum mea mellito desudat Musa labore,
Halanti plectens viridem tibi flore coronam.
QUam bene, LESCINI, depicta Insignia promunt
Indolis atque animi semina rara tui,
Nec leve praeclari nominis omen inest.
Non tibi bellatrix virtus et Martius ardor
Musarum dulces auferet illecebras:
Nec quamvis totum doctrinae absolveris orbem,
Suadebunt segnem desidiam Aonides.