GLoria magnanimi, Rex MAXMILIANE, parentis,
Laudib. haud toto, quem regis, orbe minor,
Nemo fuit validis quo Rege potentior armis
Nullus et hoc nostro tempore sceptra gerit.
Tanta quid infelix meditor praeconia, laudes
Dicere quid cupio, Rex generose, tuas?
Te dites cantent fortunatique Poetae,
Inclita quos caelo Musa beare solet.
Largifluas qui Permessi spatiantur ad undas
Plenaque de scaro pocula fonte bibunt.
Horum scripta legas, gravior anegotia quamvis
Sint maiestati conficienda tuae.
Talia nonnumquam votis puerilibus ausim
Poscere, quae misero fata superba negant.
Nam contentus ero, si carmina nostra legantur,
Cum grave non patriae te remoratur onus.
Anxia curarum cum mens neque fluctuat aestu.
Nec iubet implacidis invigilare malis.
Tunc querulis placidas poteris dare vocibus aures,
Tunc mea sedata carmine mente legas.
Ergo benigne librum Rex Maxmiliane secundum
Excipe placato quo tibi corde fero.
Non Veneris turpes hic laudo furentis amores,
Non do et hoc vetitos carmen amare iocos.
Clara sed innocuae recitat praeconia vulpis,
Et varias animi, quas parit aula, cruces.
Fallor? an hoc releges, Rex clementissime, versus,
Fallor? an et solves talibus ora modis;
Quisquis is est, praestans cui sic indulget Apollo,
Vatibus egregiis annumerandus erit,
Atque novo lauri mihi nobilitandus honore,
Hoc omnes utinam diique deaeque velint.
Nam licet haud tantos mea mens affectet honores,
Ore nec audaci praemia tanta roget,
Sponte tamen verbis haec ornamenta fatetur
Hactenus haec: tu vive diu Rex optime, regni
Amplior accedat sic tibi semper honos.
Eximio saltem defende favore Camenas,
Atque ruinosis auxiliare scholis.
Nec tibi turpe puti miseros relevare Poetas,
Regibus haec curae res fuit usque bonis
Sic precor ut Solyma referens de gente triumphum
Subicias sceptris omnia regna tuis.
Imperium terris, animos ut adaequet Olympo
Teutona praesidio terra beata tuo.

PRomissa cum sollemnitas
Et lux statuta venerat:
Ex omnibus Provinciis
Grex bestiarum maximus,
Et multitudo praepetum
Auicularum confluit.
Beata iucundissimis
Domus fremebat gaudiis
Et lusibus procacibus
Omnes terebant tempora.
Miser sed unus abfuit,
Exstinctus albo Reinike
Regalium satellitum.
Iam siderum coegerat
Octavus agmen Lucifer.
Et sat, superque poculis,
Ludis, choris, spectaulis
Iocis relictis omnibus
Aggressus est Rex seria,
Omnemque rem Vulpecula
Amplissimis rectoribus
Custodibusque detulit.
Quare senatus maximi
Postquam patres consederant:
Supervenit Cuniculus
Et praesides dignissimos
Compellat ore taliter:
Rex glorio seconqueror
Hoc de latrone Reinike.
Quod mane nobis accidit.
Accedo, me necessitas
Transire cogit hospitis
Fallacis aedes Reinikes.
Hunc implicatum candido
Nuper cucullo conspicor:
Terrebar ergo plurimum.
Sed cogitabam pectora,
Moresque Vulpis impios
Mutavit istis vestibus.
Et ambulantem maximi
Audebit haud invadere.
Sed quando me cognoverat:
Mox appropinquat proxime.
Rebar quod ipse plurimam
Mihi sodali candido
Vellet salutem dicere.
At ille me crudeliter
Armatus uncis unguibus
Confixit, et circumdedit,
Confectus alto vulnere,
Foremque diris morsibus
Occi sus a sicario:
Sed corporis velocitas
Me transvolare compulit,
Pedes coegi currere.
Tamen reliqui dexteram
Aurem meam Vulpeculae.
Letale vulnus in super
Accepimus, quod saucia
Nunc prata per virentia
Quis tutus ibit amplius
Securus aut vagabitur,
Si iura contra regit
Sic commeatus rumpitur?
Haec iam prosatus conticet.
Tunc corvus ora garrulus
Modis resolvit talibus:
O rex tuae Provinciae,
Et principatus gloria
Omnis profecto corruet,
Si non voles sicarios
Poenis feroces plectere.
Cum mane nuper exii
Domo mea cum coniuge
Par putrido cadaveri
Latro iacebat, Reinike
Obstructus oris spiritus
Vocis viam praecluserat.
Monstro novo perterritus
Saxo fui similimus .
Ut invocarem numina,
Testarer atque caelites,
Prae frigidis timoribus.
Raptum dolebam funere
Verbisque flebam tristibus
Quis te mihi sodalium
Casus peremit optime?
Dic quaeso te charismum
Ales vocat Phoebeius?
Sed ille quercu durior,
Marisque fluctu surdior:
5Iacebat hic immobilis.
Mox nostra coniux intimum
Scrutator oris spiritum,
An ulla vivi corporis
Deprenderet vestigia.
Rostroque vulpis admovens
Os iungit ori proxime.
Sentit dolum Vulpecula,
Erumpit, atque coniugem
Meam cruentans morsibus,
Discerpit audax dentibus.
Maritus instar aequoris
Exhorrui Neptunii:
Opemque supplex maximi
Mox invocavi numinis.
Alisque velocissimis
Praesens conactus cernere
Cruenta fata coniugis.
Iam Rex precor iustissime,
Acerbius, considera,
Quem nulla lux emolliet,
Quid accidisse debuit?
Quod si scelesta Reinikes
Haec facta non ulcisceris,
Tibi proterva quilibet
Servi canent convitia.
Quicumque debet asperis
Poenis latrones plectere,
Et illud omne negligit,
Hortator est iniuriae
Et criminis fit particeps?
Quapropter hunc sic arium
Compesce Rex viriliter:
5Ne principatus gloria
Tuaeque famae dignitas
Probris notata concidat.

CUm causa iam cuniculi,
Essetque corui cognita.
Rex noxia libidine
Iraque dicit concitus,
En iuro per monilia,
Et per coronam gemmeam:
Barbamque testor hispidam,
Gravi quod has iniurias
Severitate puniam,
Ut quisque possit dicere,
Sacrata iuris optimi
Decreta me defendere:
Et diligenter omnium
Habere curam pauperum,
Probos tueri serio,
Et irrogare sontibus
Poenas viris iustissimas,
Pacemque rebus publicam
Iuvare coner omnibus.
Nam me licet mendacia
Fefellerint vulpeculae,
Id ante multis accidit.
Nec primus 25, nec omnium
Fuisse dicar ultimus:
Quem credulum deceperint
Linguae procacis murmura:
Aut feminae dementiae,
Et insolens procacitas.
Non ille me fallaciter
Quare fideles invicem
Deliberare Prinipes,
Poenis quibus dignissimis
Nos vindicemus Reiniken.

GAudebat Isengrinius,
Brunoque villis horridus,
Punire quod Rex cogitet
Crudelitatem Reinikes.
Insumque verbis asperis
Tunc Regis Uxor florida,
Perpende, dicit optime
Rex atque splendidissime,
Quod aequitati Regiae
Tuaeque famae convenit.
Ne mentis ira cundiam
Exerceas in Reiniken,
Res has priusquam cognitor
Planissime perspexeris,
Et quaslibet Vulpeculae,
Iuris secundum regulam,
5Responsiones audias.
Hi credo conquiescerent,
Et forsan intermitterent,
Quas nunc querelas evomunt.
Si vera dicunt omnia,
Iniurias Vulpeculae
Iniuriis facilime
Tu vindicare praevales,
Qui Rex es: atque belluis
Per maximam provinciam
Cunctis potenter imperas.
Quis regiam potentiam
De plebe natus infima,
Aut vim potest evadere?
Haec ipsa Pardo maxime
Regis voluntas complacet,
Ut Rex peritus omnia
Die citato callidae
Responsa Vulpis audiat,
Et rem prius praeiudicet:
Quod se nisi purgaverit,
Culpaque liberaverit,
Poenas amaras hauriat.
Post verba Pardi, lividus
Sic inquit Isengrinius,
Quae Pardus insit, omnibus
His corde toto congruo,
Quod iura damnent neminem
Praeiudicata non prius
Causa atque plane cognita.
Sed ecce corui ludi cras
Omitte vel cuniculi
Quas deferunt iniurias.
Crucis tamen Vulpecula
Poenam meretur horridam
Prioribus mendaciis.
Quod ipsa detestabile
Nuper scelus confinxerit:
Bonoque Regi fecerit
Fraudes inexpiabiles,
Et innocentes iusserit
Si cogitaret Reinike
Adire tecta regia:
Iam saepe factus certior
Dies is ante plurimos
Huc commeasset ocius .
Rex, miror, inquit, futilis
Quid prosit haec loquacitas.
Quin arma cuncti sumitis,
Et iuncta tela promitis?
Quin machinas aheneas
Satellites capessite:
Belli gravi certamine
Lassabimus Vulpeculam,
Ipsamque casigabimus,
Quae nostra turpi nomina
Habet sibi ludibrio.
Omnes proinde corneis
Armate vos hastilibus,
Ut ensibus micantibus,
Auctusque telis fortibus
(Cum sexta pulchro sparserit
Aurora caelum lumine)
Grex totus hic compareat.
Tum vulpis obsidebimus,
Et diruemus moenia:
Et Reinikes ientacula
Parata degustabimus.
Haec omnibus sententia
Probatur, atque perplacet.

Passibus ambiguis fortuna volubilis errat,
Et manet in nullo certa tenaxque loco.

HAnc quando Rex sententiam
Cum sub ditis concluserat,
Quod cogitet subvertere
Palatium Vulpeculae:
Lumen Senatus Regii
Profectionem suscipit,
Festinat et Grevinckius
Huic cuncta Regis indicat
Et instituta detegit,
Haec insuper submurmurat.
Amice care Reinike,
Nunc machinis gravissimis
Afflictus oppugnabere.
O fama nostri stemmatis,
Caputque nobilissimum,
Quam me gravis necessitas
Tuaeque gentis exitus,
Casusque detestabilis
Et angit infelicitas?
Quae iure semper conquerar.
Vix ista cum finiverat,
Aedes anhelis passibus
Is introibat Reinikes,
Patente stans in area,
Qui tempus ante perbreve
Duas columbas ceperat,
Quae non habebant undique
Vestita pennis corpora,
Sedante tempus debitum
Nidos tepentes liquerant.
Quas deserit Vulpecula,
Salutat et Grevinckium:
Ipsumque blande suscipit,
Amice, dicit, candide:
Inusitatum quid refers,
Praeterque consuetudinem?
Dolens, ait Grevinckius,
Tuae salutis gratia
Huc care veni Reinike,
Ut indicarem pessimas
Tibi paratas machinas
A rege fervidissimo.
Est rebus actum de tuis:
Rex nuper omnes Principes
Per astra iurans omnia
Discrimen atque militum
Habere coepit omnium,
Et luce sexta protinus
Exercitum huc adducere,
Ex vestra magnis copiis
Vult obsidere moenia.
Votis quod omnes expetunt.
Sed primus ursus omnium
Et gaudet Isengrinius:
Ipsi Leoni consulunt,
Id exsequuntur ceteri.
Proinde vobis auguror
Instare casus ultimos.
Ut auribus perceperat
Renuntiantis Reinike
Sententiam Grevinckii,
Dulci cachinno diffluit:
Totusque risu gestiens,
Hoc, inquit, an negotium
Tibi videtur arduum,
Ob quod manum non verterem?
Eamus in palatium
Et splendido convivio
Nos recreemus invicem.
His namque mox prospexero
Meisque rebus consulam.
Res quando septem, vel novem
Procrastinatur in dies.
Cras astra pellens omnia
Aurora cum surrexerit:
Petemus aulam Regiam.
Quodsi mihi succurrere
Opemque ferre cogitas:
Meamque causam proteges,
Non aestimabo singulos
Unius assis Principes,
Qui me volunt exstinguere .
Tunc dicta reddit mutua,
Respondet et Grevinckius:
Amice iucundissime,
Opem lubenter conferam
Fratremque sicut alterum
Fide tuebor integra.
Narem tuam, quod audio,
Mirabitur prae sentiam:
Nec ut Tyrannus impius,
Te vindicabit ilicet.
Tuas sedante sedulo
Responsiones audiet.

Iustum et tenacem propositi virum,
Non civium ardor prava iubentium,
Non vultus instantis Tyranni
Mente quatit solida neque Auster
Dux inquieti turbidus Adriae:
Nec fulminantis magna manus Iovis:
Si fractus illabatur orbis,
Impavidum ferient ruinae.

Cum filios Grevinckio
Monstrat suos Vulpecula.
Amice dicit optime,
An haec meorum liberum
Natura vobis perplacet?
Quid quaeso Reinhardeinii
De moribus recolligas,
Audaciaque nobili,
Dic sentias Rosselii.
Parentis hos simillimos
Fuisse dicent posteri.
Vix namque paruis vagiens
Uterque cunis exiit.
Et ambo tam cibaria
Pullosque gallinaceos,
Et pinguiores anseres,
Auiculaque prendere
Norunt paternis fraudibus,
Et copiosa pabula
Hinc saepe per mirabilem
Sibi parant industriam.
At non tamen per omnia
Debent vagari libere,
Aut ambulare pascua,
Quousque norint omnia
Venantium vestigia,
Canumque vim compescere:
Omnesque casses rumpere,
Et machinas evadere.
Tum singulis terrestrium
Ut exhibere bestiis
Possint honorem debitum:
Grimhardus inquit, omnibus
Debebat id parentibus,
Et esse curae matribus,
Suos honeste scilicet
Ut educarent liberos.
Nam sempiternam gloriam,
Paritque dulce gaudium:
Praeclara nempe filii
Praestantis educatio.
Quae dum loquuntur invicem,
Suadent soporem sidera,
Proinde dulci languida
Dant ambo somno corpora.
Quousque mane Lucifer
Os extulisset aureum.
Iturus ergo Reinike
Hortatur ipsam coniugem:
Ut rem vigil domesticam
Procuret, atque liberos:
Iterque cum Grevinckio,

Damnosa quid non imminuit dies?
Aetas parentum peior avis, tulit
Nos nequiores, mox daturos
Progeniem vitiosiorem.

PEr arva rivis humida
Cum Vulpe, dum Grevinckius
Non ambularet segniter,
Astutus inquit Reinike:
Cum nesciam profectio
Quid portet haec incommodi,
Num largiantur prosperam
Reversionem numina,
Proinde vobis omnia
Iam confitebor crimina:
Ut inter antiquissimas,
Recentiores sedulo
Offensiones colloces.
Non te latent fallaciae,
Quas nuper Isengrinio,
Eiusque feci coniugi,
Tum quomodo fefellerim,
Regique mira finxerim,
Auroque vano luserim,
Caputque Lampi mortui
Cum Bellino transmiserim.
Et mortis in periculum
Coniecerim gravissimum,
Ut insuper Cuniculum
Acerbius compresserim,
Coruique nuper coniugem
Prehensamque devoraverim.
Haec hactenus confecimus,
Prioris a novissimo
Confessionis tempore.
Malis relictis omnibus,
Quae non recordor amplius,
Sic nuper Isengrinium,
Mecum profectum longius
Spumantis urbes Odera
Miris fefelli fraudibus:
Ut esurire coeperat,
Equae videbat filium
Lascivientem pascuis.
Abi, refert, equam roga:
Quanti velit pinguissimum
Hunc filum divendere.
Accedo matrem protinus
Et diligenter sciscitor:
Num iuniorem vendere
Equum velit, ferociens
Ipsum Lupus pecunia
Quod cogitet persolvere.
Respondet illa, si placet:
Afferto mox pecuniam.
Proscriptiones ungula
Quibus velim divendere:
Pedis sinistri continet.
Concede, si vis perlege.
Praesentiens fallaciam,
Me literas cognoscere
Humaniores pernego.
Et mox ad Isengrinium
Responsiones defero
Ipsique dico singula.
Tunc ille, quid stultissime?
Non literas cognoscerem,
Graecas, Latinas, gallicas,
Germanicas, Hebraicas?
Ephordia qui tempora
Tam multa cultor omnibus
Hic opperire Reinike
Quousque scriptum perlegam.
Abit, rogatque feminam,
Quanti velit divendere.
Pedis, sed illa, corneam
Attolle, dicit, ungulam.
Hic scriptionem perlege.
Lupus propinquat ocius ,
Et os famescens admovet:
Hinc litteras in ungula
Proscriptionis quaeritat.
Mox impetitus ictibus
Equae tribus gravissimis,
Humi cruentus sternitur,
Ceu tactus esset fulmine,
Suaeque vite nescius,
Inanis atque sanguinis,
Horam iacebat integram.
Equam videbam currere,
Fugaque vitam quaerere:
Et vulneratus acriter,
Rigabat ora fletibus:
Et eiulabat turpiter
Supinus Isengrinius.
Accedo, blandis in super
Adulor illi vocibus,
Virumque dico nobilem:
Tum quaero, num persolverit,
Equumque devoraverit
Mihique portiunculam
Infidus abnegaverit,
Num leniter dormiverit,
Cibo refectus optimo.
Respondet Isengrinius:
Quid saucio letaliter
Convitiaris Reinike?
Tam grandis infelicitas
Surdas moveret arbores,
Crudelis haec venefica
Pedis potenter ungula
Improvidum crudeliter
Percussit, ut prosternere ,
Essemque pene mortuus.
Sic noster Isengrinius
Fere peremptus fraudibus
Meis fuisset innocens.
Nunc ergo providentior,
Viam relinquam perditam:
Nec tale crimen horridum
Unquam deinceps fecero,
Malamque consuetudinem
Hanc diligenter corrigam.

TUnc Reiniken Grevinckius
Compellat his sermonibus:
Amice quo nec carior ,
Aut ullus est iucundior:
Vitae tuae nequissimae
Commissa sunt gravissima,
Culpis tamen te liberum
Ab omnibus pronuntio.
Sed nil periculosius,
Nihilque pestilentius,
Quam simplicem lepusculum
Quod perfide necaveris:
Caputque Lampi mortui
Haec in solens audacia,
Feroxque contumacia
Vitae tibi periculum
Longe facesset maximum.
Dolosus inquit Reinike,
Nos ista parvi pendimus,
Semperque flocci fecimus.
Hoc namque cautus saeculo
Audacter affirmaverim,
Quicumque se negotiis
Nunc implicat mortalium,
Is purus exsecrabili
Non vivet absque crimine.
Si quippe coram, suspicor,
Lasciviens lepusculus,
Et pinguis hic assisteret,
Facetiisque luderet,
Amor profecto mutuus
Exstingueretur ilicet,
Vel ipse Lampi pinguibus
Non abstineres carnibus,
Occasione fertili
Mens arctior diffunditur,
Et pura conscientia.
Iam tempus admirabile,
Et appropinquat ultimum.
Hoc namque saeclo principes,
Exempla qui laudabilis
Praebere continentiae
Debent, et innocentiae,
Vel omnium gravissime
Interque mystas impies,
Qui sancta patrimonia,
Aurumque Christi decoquunt,
Nunc regnat appetitio
Iniuriosa censuum,
Livorque detestabilis,
Contemptus atque maximus
Scholasticorum munerum.
Et principatum sordidus
Ubique luxus obtinet.
At praeter haec in principum
Ut vivitur palatiis;
Non ipse Bacchanaliis
Indulget impiissimus,
Omnique Rex libidini?
Quicumque portat munera,
Licet sit ille pessimus,
Et omnium nequissimus,
Huic parcit, atque maximas
Culpas remittit ilico.
Quis ergo perversissimis
Non rebus his seducitur,
Cum nempe liber aliter
Peccare cernit principes?
Exempla quamvis talia
Nos haud movere debeant.
Summis proinde viribus
Conabor atque sensibus:
Ne dicar esse pessimus,
Aut omnium renuntier
Mortalium nequissimus.

Non habet eventus placidos temeraria Virtus.
Me quoque dicunt
Vatem pastores, sed non ego credulus illis.
Nam nec adhuc Varo videor, nec dicere Cinna
Digna, sed argutos inter strepere anser olores.
Principio, non est, ut forsan creditis, inquit:
Haec Dea: nec prorsus divum de sanguine creta,
O caeci cupitis: sed dira et pessima Erinnys,
Incautos blanda semper sub imagine ludens:
Promittensque favos, aloen infida ministrat.
Neu vos decipiat, facies quod pulchra, quod extra
Tota nitet gemmis atque auro. namque sub ipsa
Nescitis quam sit turpis, quam sordida veste.
Intus mille latent mendae, perditque clientes
Ipsa suos, falsa captos dulcedine, sicut
Perduntur pisces quos fallit arundine longa
Piscator, dum littore as demittit in undas
Fila, sedens scopulo: atque hamos tenet esca latentes
Illi concurrunt avidi, rapiuntque tenaces
Ore cibos, sed mox haerent, ac fila sequuntur.
Non tantum Libycae syrtes, vel tecta nefandi
Antiphatae, vel Scylla vorax, vel saeva Charybdis
Vel quodcumque aliud, quantum est fugienda voluptas.
Volvimur huc illuc, veluti spoliata magistro
Cymba per Aegeas naufraga fertur aquas.
Quae culpare soles eane tu feceris ipse:
Turpe est doctori, cum culpare darguit ipsum.

GRimharde, dicit Reinike,
Considera quid Principum
Exempla saepe fecerint,
Et vulgus ut seduxerint.
Licet nec omnes quispiam
Vocare possit improbis,
Tamen mihi probatius
Videtur atque certius,
Quod praeter admirabiles
Mortalium fallacias,
Nefanda stupra coniugum,
Excursiones impias,
Fraudes. dolos, mendacia,
Praestigias, periuria,
Nihil locis in omnibus
Supermanere cernimus.
Rapina, feneratio ,
Et omnium permistio,
Ferocitasque criminum,
Et livor ater imperat.
Malis iuventus nascitur,
Et educatur sedulo.
Ut nemo sancte, vel probe
Aut forte si quis integram
Sectatur innocentiam,
Ubique spretum sentiet
Se mille damnis affici,
Vulgique crudelissima
Is sustinebit scommata,
Ut longa vitae tempora
Optare nemo debeat.
Nec dignus orbis amplius
Bono videtur Prinoipe.
Vulgus potentes respicit,
Et quando deliraverint,
Illos sequuntur ilicet
De plebe nati sordida
Et ultionem postulant,
Ceu more fingit aemulo
Humana facta simius.
Quod si quis unum puniat,
Accusat ille protinus
Dei ministros publicos.
Scortum Sacerdos nobile
Iam quisque nutrit impius,
Omnes, ut horum liberos
Superbiores omnibus
Tu iure summo dixeris.
Bonis abusi sordido
Plerique luxu diffluunt,
Et omne Christi maximi
Caeleste patrimonium
Malos in usus collocant.
Grimhardus inquit, Reinike
Status quid ad te pertinet
Aut Clericorum crimina?
Quicumque Mysta persequi
Munus suum neglexerit,
Poenas luet dignissimas.
Hic fine facto conticent,
Et regis intrant limina.
Nemini incognitum absconditumue reor mundum hunc omni perfidia malitiaque
esse plenissimum: sed singulariter hic calumniatores reprehenduntur. Nam licet hoc in saeculo Polypi
mentem induas, omniumque te moribus quam prudentissime accommodes, calumniam hominum evitare
non potes. Sed quia pestis haec ubique semper invaluit, suoque tempore quisque detractores habuit:
Homerus Sagarim, Xenophontem et Zoilum: Hesiodus Cecropen, et Xenophanem: Simonides
Thimocreantem, Pindarus Amphimenem: Alcibiades Hyperbolum: Thales Pherecidem, Anaxagoras
Sosybium, Cicero Clodium, Scipio Carbonem, Plato Aristotelem, et Eubilidem: ipsae denique non magni
calumniae faciendae sunt. Maxime quia sic obtrectat etiam Lusciniae cuculus. Et quia regium est (dicebat
Alexander) cum bene feceris, male audire. Nostri fusius, maledictum si ex levitate processerit,
contemnendum, si ex insania, miseratione dignum fore, si vero ab iniuria, remittendum. Verum quod
effrenati oris, atque iniustae amentiae finis sit infelicitas, tum quae detractorum merces, visum est iis
Ronchis, Sisennis, Barrisque ostendere sequentibus exemplis.
Zoilus quidem Sophista, ausus pluribus commentariis Homerum lacerare, Ptolomaeo Regi Aegypti eos
obtulit, ingens se sperans munus a Rege assecuturum Cum vero nihil mitteretur, penuria coactus
misit, qui peteret. Ibi Ptolomaeus se mi rari ait, cum Homerus iam olim vita defunctus, tot milia hominum
pasceret, Zoilum Homero doctiorem egere, eumque occasione oblata supplicio affecit, atque is
Homeromastyx dictus est. Memnon pro Dario contra Alexandrum pugnans, cum militem e suis unum
nefaria contra Alexandrum obloquentem audiret, lancea illum percussit, addiditque ego te pasco ut pugnes
contra Alexandrum, non ut maledicas. Daphitas Grammaticus, cum versibus reges incesseret, ab illis
crucifixus est in monte, qui Chorax appellabatur. Xenophanes Colophonius Homeromastyx, cum apud
Hieronem Siciliae regem, suam lamentaretur paupertatem, quod vix a se duo famuli possent nutriri, At
Homerus, inquit, cui tu detrahis, plus quam decem milia hominum alit vel mortuus. Opilius Macrinus
imperator delatores, si non probarent, capitis supplicio afficiebat: si probarent, delato pecuniae praemio
infames dimittebat. Martianus Non tantum ait, delator punitur, si non probaverit: sed et mandator, quem
ipse exhibere debet delator. Martialis in Mamercum maledicum scripsit hoc epigramma ad Aulum:
Ut bene loquatur sentiatque Mamercus,
Efficere nullis Aule moribus possis:
Pietate fratres Curios licet vincas,
Quiete Nervas, comitate Drusones,
Probitate Marcos, aequitate Mauricos,
Oratione Regulos, iocis Paulos,
Rubiginosis cuncta dentibus rodit,
Hominem malignum forsan esse tu credis,
Ego esse miserum credo cui placet nemo.
Agesilaus maiori odio calumniantes, quam fures insectabatur. Adversus calumniatoris morsum non esse
remedium, ait Aristophanes in Plut. Et quidem adeo iniquo snnt animo calumniatores isti, ut putent etiam
obtrectatione alienae scientiae, famam et gloriae fumum, veluti templi Ephesini incensor ille, sibi posse
aucupari. Unde Hippasus Metapontinus Pythagoricus detractorum calumnias veritus, scriptum nihil reliquit
silentioque perpetuo tacuit. Pyrrho eodem pudore percitus, compluresque alii doctissimi et praestantissimi
viri. Praesertim quia eorum natura est, laudabilia tacere, calumnias quaerere, Theonino dente laedere, nec
cominus cum ullo congredi, sed a tergo sparsis probris hominem contaminare. Sed hoc hominum genus (ut
dixi) contemnamus et cum Plinio dicamus: Optima quaeque malunt contemnere plerique quam discere,
reperient aliquando similes labra lactucas, continget malo nodo malus cuneus. Putemus autem semper nobis
nec animum nec otium esse, cum hac luctari scabie, quodque reprehensiones vitare non potest,
nisi qui omnino nihil dicit aut scribit. Quare nobilissimum quidem est in homine, de omnibus bene et
placide loqui. omniaque candido et benevolo interpretari animo. Oblique autem diffamati hac nos
consolatione sustentabimus, ut ab ipso nobis caveamus flagitio, mendacia enim per se evanescunt. Scripsi
super hac re elapso anno ad Episcopum Viennensem, D. Urbanum, cum et ipse inter calumniatores medios
agerem, Dialogum de infamia, in quo prolixius paulo de hoc hominum genere tractatum fuit. Dicendum hic
etiam de aliis notabilib. flagitiis esset, ut de adulterio, latrocinio, scortatione, odio, invidia, usura, ira,
mendacio. Sed quia singula sacris literis satis diffuse tractantur Ecclesiae ministris, piisque contionatoribus
discutienda latius haec relinquo.
Notatur scurrilitas et inconstantia plebis, quodcumque enim proximum ipsi arridet, in id toto rationis fertur
impetu. Rari autem paucorum honesta et bona imitantur exempla. Idcirco non ea, quae plurimi aut pene
omnes, sed illa quae pauci faciunt, exprimere atque consectari debemus. Nam id quod plerique agunt,
plerumque etiam vitiosum est, Quare si totum mundum videres ruere ad infernum, eo magis
extimescendum tibi considerandumque foret, poenam divinam non procul abesse, sed tempus instare, quo
vitae emendatio requiratur,
ut certam officii tui rationem aeterno iudici reddere valeas.
Quandoquidem autem multitudine populari nihil insipientius, insolentiusque invenitur, sine consilio enim
praeceps, torrenti simile ruit, iudicium eius omnino contemni debet. Vulgus enim haud immerito
connumeratur inter malas bestias, sexque plebis est, quae semper bonos odit, sui vero similes amat et
diligit. Ex quo Nasicae a Senatu optimus iudicatus, ob id repulsam bis passus est. Coriolanus, Camillus,
innumerabilesque alii, honestissimi cives contumeliis a populo affecti. Aristides cognomento iustus, hoc
solo proscriptus. Socrates mulctatus morte, non modo hominum consensu, verum etiam Apollinis oraculo
sapientissimus existimatus. Vulgus fabulosas orationes libenter audit, imo libentius quam salutaria
praecepta, calumniis facile credit. Pessimus rei bene gerendae auctor, pauca e veritate iudicans, ex opinione
vero multa, Amicitias utilitate probans et damnans quae nescit. Et breviter in eo non modo non est ratio,
non (ut diximus) consilium, non moderatio, non discrimen aut diligentia, verum etiam improbi plurimi, et
ut quisque audacissimus est, ita plurimum gratia et auctoritate pollet. Proinde qui gratum facere vulgo
studet, non utilissima, sed nugacissima quaeque dicat et faciat, quia nullam
excellentiam aequo animo ferre potest, nec mente utitur sed abutitur, iudiciaque eius turbulenta, et omnino
inconsiderata. Ideo prudentes stultitiae ipsius seruire non debent, nec pecorum ritu sequi antecedentium
gregem, pergentes non quo eundum est, sed quo itur. Hinc vulgarem substitutionem, et quaestionem nostri
appellarunt, id est vilem et quam quilibet ex vulgo facit. Et vulgarem uxorem ex vulgo. Et vulgarem
actionis formulam ad exceptionem. Et vulgare pactum, et filium vulgo quaesitum, qui non nascitur ex iustis
nuptiis, et vulgarem clausulam. Quodque vulgaris actus a iure improbatus est, si non producat effectum
legitimum. Et vulgare quid, hoc est illiberale, si unum filium fecerit, alium vero privignum, quandoquidem
sit inter eos servanda aequalitas. Sed haec ad Iurisperitos potius pertinere videntur, quare de vulgo pauca
declarasse sufficiat.
Nemo dubitat propter immania et perversissima delicta orbis Rem p. interdum per crudeles et flagitiosos
puniri Monarchas. Praecipue cum populus tanta dementia hodie depravatus sit, ut etiam Magistratum
quamcumque viam ingredientem, et omnia tentantem, quo vocationi suae respondeat, calumnietur, irrideat,
mendaciis oneret, insidiisque passim clandestinis adoriatur, ita ut longe
deteriorem a Deo promereri in dies soleat. Stultitia igitur extremaque obcaecati amentia deliri videntur
Anabaptistae, qui somniant Magistratum aut plene perfecteque debere officio legibusque morem gerere, aut
imperii honorem deponere. Superius diximus Magistratum si bonum nactus es, habes de quo in dies Deo
gratias agas. Sin malum, qui scis tibi in poenam an gratiam positus sit, tuum propterea de eo liberius
iudicare non est. Quamobrem omnes sine discrimine magistratum qualemcumque a Deo constitutum
revereantur, colantque: et in omnibus civilibus honestisque actionibus Deo gratiam habeant. Praesentem
enim quem habes nosti, futurum ignoras. Praeterea nemo exemplo peccantis Domini se commoveri sinat, ut
eius vitiosis vestigiis statim insistere velit Plus enim semper in hac vita dominis licet quam seruis. Etiamsi
autem potentia sua abutitur dominus legesque sacrosanctas contumaciter violat, propterea tamen eum
dominatu suo servus pellere non potest, multo minus eundem supplicio afficere debet. Id enim Deo soli
committendum est. Quare ubi perversos domini mores famulus imitatus fuerit, exempla eum non
excusabunt, sed suas iusto tempore luet poenas.
Detestabile igitur videtur, cum vulgus primatis sui vitia aemulatur, et ipsa corrigere studet, quod
magistratus nullo
modo ferre debet, ne eius confundatur auctoritas, aut funditus eradicetur dignitas. Hoc idcirco a me toties
repetitur, quod nec his primoribus a Deo iam ordi natis, digni esse videamur, cum longe peiores imo
pessimos nostris promeriti simus flagitiis. Tamen nec hic ullius tyrannidem, aut alium crudeliorem
dominatum a me confirmatum velim: sed id quod textus requirit, breviter significo. Ne quis aut
Ecclesiasticarum aut popularium personarum auctoritate et exemplo ad male agendum impellatur. Earum
enim lapsus nihil te iustificat, neque tales in inferno pro te cruciabuntur, sed quisque suum exsolvet debitum.
Accusatur hic praecipue spiritualium personarum status, et multa de his amarulenta et dura textus
commemorat. Verum quia cuncti eas convitiis proscindere et insectari solent, nos ea obiter percurremus
saltem huncque perbrevem sermonem in duo partiemur membra. Ecclesiasticorum duo genera sunt
hominum, alterum eorum qui sub matrimonio vivunt, et se evangelicos nominari volunt. Alterum qui
caelibatui adhaerent, et Pontificiis se addixerunt ritibus. De utrisque autem quottidianae exstant querimoniae.
De illis qui uxores habent, conqueruntur quod sint avari et insatiabiles, rapiant, furentur et compilent,
quodque liberos suos uxoresque
antiquitati generis nihil cedant, vivant in deliciis , multa effutiant et docent : ipsi vero nihil horum operibus
demonstrent, ad haec invidia, ira odioque flagrent aliisque infinitis vitiis immersi succumbant.
De his qui caelibes esse nituntur, rursus aliae nascuntur querelae, quod domi suae nescio quas meretrices
aut lupas alant, et quando illud scortum displicet, cum altero quod proximum est, volutantur. Civium
quascumque coniuges filiasque fallere possunt, liberrime vitiant. Et si quam diutius secum retinent, ita ut
liberos ex ea procreent, et illos nobilitari volunt, nullis dignitatibus, praebendis aut honoribus se expleri
sinunt. Mercantur et nundinantur, quo splendidius et magnificentius spurii illi vestiantur atque alantur. Alii
quotannis censibus amplissimis, et tributis Principum maximis indigent, nec paruo esse contenti possunt.
Quae omnia non in licitos aut honestos usus, sed comissationes , convivia, aleam, nutrienda scorta, et
omnes voluptatis illecebras per luxuriam effundunt, et omnes fortunas consumunt: immemores officii quo
pacto interea oves commissae regantur aut pascantur.
certe eos omni ex parte excusabiles non video, sed plurimos in gravissimis malis depravatos haerere.
Quamquam ita fere se res habet, ut si iam centum aut ducenti quotannis Ecclesiae ministro numerentur
aurei, omnes ilico obstrepant: Auaritiam eius insatiabiliter bonis expleri. Sic ubi pauper aliquis parochus
annuos suos reditus reposcit, aut de diminutione eorum conqueritur, rursum eum satiari non posse omnes
oblatrant, nemine interea considerante, quid ipsi in quottidiana deficiat sustentatione. Olim omnes lubenter
sacerdotibus bona sua impartiebant et communicabant, ut saepe unus tantum eleemosynae, quantum iam
solarii duobus datur, acceperit. Iam si omnes provincias, urbes, oppida et vicos sursum deorsumque
cursites, vix obolum , quo restim emas, in gratiam omnium sanctorum accipies: Ad haec vigiliae, decimae,
sacra pro defunctis, et huiusmodi multa abrogata et irrita facta sunt. Considera iam temporis nostri
calamitatem et longe eam graviorem quam olim videbis. Mercator ea quae coemit, semper studet carius
vendere, quam ipse emit, ita ut semper aliquid lucrifaciat. At sacerdos idem semper salarium habet, sive
frumenti modius uno aureo, sive in caritate annonae tribus aut quatuor detur. An igitur operarius non dignus
mercede sua tibi videtur? An cum uxore
et liberis suis ostiatim victum quaerere debet? Si prius rudi indoctoque sacrificulo scortum, cum aliquot
spuriis sustentare coactus es, qui nihil tibi in extremo spiritu solacii conferre potuit, et fabulas potius aniles,
quam verum Euangelii textum recitare ausus fuit, quid obstat, quo minus honestum et bonum virum, cum
coniuge fideli, liberisque de mendicitatis pastu eruas? Hoc itaque apertum est, quod pauci pastorum
paganorum in abundantia rerum vivant, et de avaritia eorum conqueri necesse non sit. Sin vero urbanis
affluune divitiae, eo maiores etiam sumptus in urbibus facere coguntur. Dignus enim est fidelis Dei servus,
ut honestam, non bestiarum more vitam exigat. Quamvis autem ducentos quis habeat quotannis aureos,
anno exacto parum, aut nihil ipsi restat: Nec aequum est, ut omnes liberi eius bubulcos agant. Quisque iam
eorum aspernatur filios, quibus si parentes e vita demigrantes nihil relinquerent, ubique contemptissimi et
abiectissimi haberentur. Consideret iam quisque quo amore suos prosequatur liberos, ut mea sententia fideli
et bene instituto, edoctoque Ecclesiae praesidi, satis pro labore numerari vix posse censeam. Id tamen
sedulo cavendum, ne quis bonis Ecclesiasticis, ad luxuriam, honores, voluptates, odium, iram,
contemptumque proximi abutatur, ut scandalo cuiquam
exsistat . Nam in eo, quod liberos bene fideliterque enutrire desiderant, reprehendi non possunt.
Hic autem posset exoriri quaestio, an melius sit Sacerdotibus prohiberi mulieres, aut concedi, quia nullis
impediti curis domesticis fidelius diligentiusque officio suo satisfacere possent. Adversus id movetur
contraria quaestio, an melius sit nubere, quam uri: et utrum praestet cum scorto, aut fideli et honesta uxore
vivere. Hoc dissolvit Paulus, affirmans melius esse nubere, quam uri. Quamobrem igitur iubentur
sacerdotes uri, et prohibentur a matrimonio? Scilicet respondent: quia Christianum et divinum est, in sancta
et bona militare militia, et castigare suam carnem, ut castus fias et mortificetur in te vetus ille Adam, nec
fragilibus in servias rebus, quae a servitio Dei abstrahunt, sed mandata eius maiori cum spiritu et feruore
exsequi possis. Quod licet plane absurdum aut contemnendum non sit, tamen iuxta Pauli sententiam errare
videntur. Nam quis in rerum natura exstitit qui se leges Dei perfecte complere potuisse gloriari ausus fuerit?
Nimirum fi omnes Sacerdotes, qui et vivunt et victuri sunt, D. Pauli, et S. Iohannis Baptistae a vestigiis ne
latum unguem discederent, aut electi serui Dei forent, facile omnis sopita fuerit disceptatio. Quia autem
tales non sunt, a cogitationis peccato se continere
nullo modo possunt. Quod si cogitatione peccant, uruntur, et sequitur quod melius sit nubere, quam uri.
Quod si consulerent, ut D. Paulus monet, abstinendum esse illi, qui continentiae donum habeat, eos merito
audiremus. Verum isti deridendi esse videntur, qui sine coniugis conversatione ardentius nos Deo seruire
posse contendunt, et sacerdotibus coniugium interdicunt. Quod tamen nec ipse Paulus conatus est, qui ex S.
gratia plenius scivit, quid utile aequumque foret, quam omnes Episcopi et Pontifices. Unde in plures
animi fluctus, mentis procellas, et cogitationes malaque opera tales coniciuntur, magisque a divinis
absterrentur officiis, quam si legitimo uterentur connubio. Sed quia et hodie paucis et rarissimis
matrimonium dextre cedit, meam sententiam hac super re Deo optimo maximo, eiusque sponsae
lectissimae, Ecclesiae nimirum universalis iudicio subiectam volo.
Supra etiam monuimus, propter errantium multitudinem neminem iustificari, caveat igitur sibi quisque, ne
aliorum erratis innitatur, quicquid enim alterum confundit, tibi eandem in urit ignominiam.
Quivis fere idiota et rusticus non doceri amplius, sed docere et reformare suum et hodie studet Parochum,
quod et ipsum detestabile est. Quod si in peccatis ille vivit aut flagitiis immersus est: a legitimo magistratu
corrigatur: tibi non congruit: ut vitia eius diligentius quam verba obserues. Te primum recognosce, et satis
superque, quod emendes, invenies. Nec id quoque dixerim, quod sacerdotum lapsus notari non debeant,
sed ne quilibet insulsus et quadratus rusticus, qui melius ligonem tracta re, quam literas novit, Sacerdotes
contemnere, vituperare et corrigere, nec non de arduis et spiritualibus rebus disputare et cum aliis conferre
audeat.
Ut quisque suo muneri et vocationi fideliter praesit, quod si secus fecerit, periculum quod illi imminet, alter
non perferet. Quisque igitur sibiipsi proximus sit, et caute prospiciat.

VEnisse vulpem Reiniken
Martinus intellexerat,
Qui tecta Romae quaerere
Long inqua destinaverat.
Is Vulpe visa protinus
Fratrem salutat talibus:
Amice iucundissime,
Aequam memento perpetim
Servare mentem Reinike:
Tu sicut in successibus
Et sortis almae commodis
Non alta tollis cornua,
Sed vela rite turgida
Vento secundo contrahis.
Nam Vulpis acta subdola
Nihil latebant simium.
Ex arce cordis intima
Altum trahens suspirium,
Ait protervus Reinike.
Martine rursus aspera
Perferre cogor fulmina,
Minasque sortis perpeti:
En rursus indignissime
Vocorque quaevis crimina.
Legatus ecce Regius
Rursus mihi gravissimum
Verbis diem denuntiat,
Ut mille totus anxiis
Iam concoquar maeroribus.
Sed spes tamen relinquitur,
Tot inter infortunia,
Fovetque vitam credulam,
Quod nempe liber omnibus
His evolabo vinculis,
Et dignitatem pristinam,
Meique famam nominis
Forti tuebor pectore.
Id nam remor det unicum
Quod sim supremi Praesidis
Papae, per acres literas
Exclusus a fidelium
Et segregatus coetibus,
Persuasor Isengrinio
Quod exstiti nequissimo,
Ut ordinem relinqueret.
Id, vera si loqui velim,
Fecisse valde paenitet .
Nam Rege coram maximo
Me pessimis convitiis
Perstringit, et calumniis,
Omnesque diras evomit.
Quod si coactus maximum
Adibo Romae Praesulem,
Heu rebus in domesticis
Incommodi quid perferam?
Nam coniugem cum liberis
Vexabit Isengrinius
Modisque laedet omnibus.
Nihil tamen negotia
Curare vellem cetera,
Si liberatus vinculis
Papae forem gravissimis.
Tunc esse vita praeditus
Integriori crederer,
Meamque causam rectius
Et verius defenderem.
Nil te molestent talia,
Martinus inquit, Reinike.
Cras quando mater Memnonis
Diem reducet aureum:
Adibo Romae Praesidem,
Armisque causam providis
Tuebor hanc prudentiae,
Nec te propinquum deseram,
Sinamue curis confici,
Enitar atque sedulo
Ut, quod reposcis, exsequar .
Quin urbis altae maximum
Novasque lites ingeram.
Nec huc revertar amplius,
Quousque finem viderit
Sortita res prosperimum ,
Mihique Patris optime
Scribatur absolutio.
Nec me latet coemptio ,
Qua Roma fallax utitur.
Cursusque gentis Italae
Velante lustra quatuor
Mirabiles cognoveram,
Ut fraudis haud sim nescius,
Requiritur negotium.
Illic amicis plurimis
Meum Simonem praefero,
Qui dignitatis in gradu
Est collocatus splendido,
Qui fert opem promptissimam
Placatus amplo munere.
Huic proximus Schalcksfundius,
Et Doctor Heischgeldt assidet.
Fraterque Greiffzu cum suis
Nos asseclis amplectitur.
Iam mensis ante tempora
Transmisimus pecunias,
Quibus parantur omnia.
His aucupamur gratiam,
Nec non favorem Principum.
His eleganter omnium
Convello causas hostium.
Et propter amplitudinem
Tuam vel omne perferam
Onus laboris ardui.
Quare nihil tristissimis
Pallesce curis amplius.
Hic uxor ecce Regia,
Coniuncta nobis foedere
Qua coniugali, maximam
Regalis atque coniugis,
Quos vult, reponit gratiam.
Haec fraudibus plenissima,
Quaecumque vis excogitat:
Hanc alloquare libere,
Mox ipsa machinabitur,
Lapsus tuos astutia
Ut nobili resarciat.
Haec in bonis sententiis
Excogitandis plurimum,
Dolisque vafris praevalet.
Et mentis ob clarissimum
Acumen, occultissima
Quin et meis cum liberis
Deliberato quae voles.
Quod si tibi negaverint
Edicta iuris omnia,
Fac esse possim certior.
Sic grande tu miraculum
Brevi videbis tempore:
Cum iunioribus senes
Viros, et omnes feminas,
Totius in Provinciae
His oppidis amplissimis,
Papae ligatos offeram,
Ut hos severioribus
Constringat ille vinculis,
Ab optimisque, segreget.
Nam grandiori Pontifex
Confectus aevo tradidit
Iam res agendas alteri,
Quod ob senectae debilis
Parui aestimetur sarcinam.
Is ergo Cardinalibus
Aulamque Scribis credidit.
Est Cardinalis Ungenug,
Qui pro sua libidine
Figit refigit omnia.
Est ipse formosissimae
Amore captus feminae:
Quae nota nobis optime
Clam literas huic offeret.
Haec namque voto supplici,
Quodcumque poscit impetrat.
Qui rite Scribae munere
Amplissimo perfungitur,
Abundat atque machinis
Dolisque plenus omnibus.
Huic Schleiffius Notarius
Et iure VVendes assidet
Utroque Baccalaureus.
Praetor vocatur Munera,
Favorque Iudex dicitur.
Hi iura cui denuntiant,
Is nil queratur amplius.
Ut hos amicos integros
Seruem, studebo maxime,
Error per illos quilibet
Gravissimus remittitur:
Et liberantur horridi
Quos carceres constrinxerint,
Et hinc tibi solatium
Vivum doloris colligas,
Iam Rex meam sententiam
Percepit in palatio
Sedis Latinae maximo,
Quod te iuvare cogitem:
Ipsi nec est absconditum,
Benignitate qualiter
Me prosequantur aulici.
Nil ergo vobis asperi
Incommodive conferet.
Memorque sortis improbae
Recogitabit omnia,
Beatus horis omnibus
Quod nemo sit mortalium.
Nam Diva saeva lubrica
Fortuna voluit omnia,
Nunc auget hunc honoribus,
Nunc innocentem cladibus
Poenisque rursus afficit,
Virosque iustos sordida
Mendicitate praegravat.
Et rebus in dignissimos,
Et impios nummis beat,
Caduca mundi gaudia.
Nunc luctus amens occupat,
Et atra se dignissimis
Miscent triumphis funera.
Et insuper prosapia
Est Simiorum nobilis,
Magnumque stemma Vulpium.
Nostraque Rex industria
Et saepe rebus indiget.
Id te levabit omnibus,
Conside, tempestatibus,
Astuta tum Vulpecula
Paucis renarrat, optime
Amice, nec non maxime,
Solacium quod anxio
Tu fluctuanti porrigis,
Non excidet, dum sidera
Convexa adhaerebunt polo,
Agamque semper gratias.
Id pollicetur Reinike,
Valeque dicit simio,
Deinde cum Grevinckio
Leonis intrat atrium,
Nil gloriosum cogitans,
Ob partis adversariae
Nimis molesta scommata.
Nam livor ater maxima
Plerumque verbis impetit.
Quod nostra certe tempora
Modis probant quamplurimis
Quicumque sese continet,
Malisque factis abstinet,
Vitaeque, vivit integer,
Is pondus est inutile,
Pepoque terrae dicitur.
Quis non procellas saeculo
Instare credat ultimas?
Iam bella percivilia
Fumare campos sanguine,
Et arva tot squalentia
Iam cerno, iam tumescere
Operta passim proelia.
Iam turbidae Germaniae
Cladem minatur horridam,
Et fata Turcus ultima.
Fac quippe ver sum concidit,
Honor nec ullus amplius
Datur decoris artibus.
Iam falx in ensem ferrea
Conflatur omnis impium,
Vicina leges oppida
Rupere, vulgus fluctuat,
Cunctisque Martis impetus
Tumultuatur urbibus,
Rex in Getarum belluas
Et arma Caesar induit.
Vates vagantur exsules ,
Musasque mulas nominat
Crudele vulgus militum,
Heu fama nostra fit fames.
Vale Camena, pro meae
Amore dulci patriae,
Nunc en se cingar horrido,
Sacrumque Musis optimis
Caput premetur casside,
Portabit hastam dextera,
Novique mores militis
Sumentur, et ferociam
Fingemus alto pectore.
Iam iam sodales (o dolor,)
Valete delectabiles,
Non fata me quiescere
Sinunt acerba numinum,
O quanta corde gaudia
Imo reversus evomam,
Cum Parca nostris effera
Expleta damnis, patriam
Concesserit revisere!

Felices ter et amplius
Quos irrupta tenet copula, nec malis
Divulsus querimoniis
Suprema citius solvet amor die.