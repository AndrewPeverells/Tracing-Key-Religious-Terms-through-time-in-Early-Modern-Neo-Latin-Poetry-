EIDIBUS Augustis lux non augustior orta est.
Hanc mihi signabo nobiliore nota.
I, LOESERE, aram verbena cinge: falernum
Adfer: et e myrti germine necte comam.
E platani foliis Genio quoque finge coronam:
Plectilis illa sit aut sutilis, unus honos.
Hae tibi Natales sunt eidus scilicet, has tu
CANDIDIORE tibi LUCE VENIRE iube.
Da quoque Pieriae mihi serta recentia Laurus,
Qualia caesareo iure Poeta gero.
Ambo coronati nostras celebrabimus eidus .
Hae tibi dant vitam, Laurea serta mihi.

NON possum; neque, si possem, vellem ire negatum:
Quin et posteritas experiatur idem:
Autorem , nostra si qua est in sorte venustas,
Postque Deum mihi te saepe fuisse deum.
Audiat hoc Nemesis, MOSBACHI; et vindicet in me
Si potero meriti dememinisse tui.
Non Deus e caelo descendit, ut erigat ullos,
Quos humili adflixit sors violenta solo.
Dat Mecaenates . his utitur ipse ministris.
Sic ego MosbachI robore tollor humo.

ANNUS et emensi pars sesqui elabitur anni,
Quum de Bilbilico spes mihi facta tuo est.
Necdum comparet. Si quid Venus Itala cordi est,
Rumpe senescentis vincula lenta morae.
Turpiter in nonum cum Cinna presseris annum,
Quae fuerant hodie digna, IOSEPHE, legi.

PLAUTUM qui decimam vocare Musam
Princeps sustinuit, (quis ille, notum est)
Doctorum potior Senatus istum
Hoc fecisse putat iubente Phoebo.
Te, qui planius et magis Latine,
UALENTINE, paras docere Plautum,
Nonne aut undecimam vocabo Musam,
Aut saltem decimae bonum magistrum?

GLOS, glotis, gloti, declinat Marculus. hei, quam
Glote sua Prisci vapulat anus anu!

MULTA simul tulimus iuvenes dispendis vitae:
His nunc exsortem fecit utrumque Deus.
Scilicet, HELMBRECHTI, non semper fulminat aether,
Sed solet alternas participare vices.
Nataleis Patriae tu mox remeabis ad oras,
Me Deus ulterius vult mea fata sequi.

ADHUC mihi, SIBERE, verminat iecur,
Sit faex Catullus? DOCTUS ille saeculi
Docti Catullus? faex Tibullus? lacteae
Pater Camenae? sitne faex Propertius?
Cuius loquuntur mulsa versus? quos ferunt
Dictante Phoebo, scriptitasse? Marculo
Credis, SIBERE, credis huic? Non crederem
Ter tricies tribus trecentis Marculis.

QUOD mihi suspicio toties suspicio dicta est,
Non, ais, hoc vitii suspicione caret.
Si tu producte mulierem, Marcule, dicis:
Hoc ego non vitium suspicor esse, sed est.

NONDUM-maturis qui te superaveris, annis
Et consorte pares viceris arte manus:
Sunt, qui iudicii mirentur praecoce motu,
Exemplique putent nomen habere novi.
Sed nequit, HILWICHI, res haec mihi mira videri,
Cui nota est animi vivida flamma tui;
Hacque secuturum qui te praecurrit arena
Vitricus ingenio notus et eloquio.
Cursor inoffenso fruitur qui corporis usu,
Instruxitque cita mobilitate pedes;
Ac praecursoris sequitur vestigia cauti:

NOS vocat ad coenam , PRAETOR, Frencelius; et me
Carmine, te famulo. lautius ipse vocor.

QUa Clypei devexa iacent confinia summi,
Heic Mons tergemino clementer in aera dorso
Erigit adscensum medio qui celsior exit,
Insistit Gallus; surrecto vertice linguam
Longius exsertans poterat cantare videri.
Summa tenens alter fastigia cassidis, auram
Iugiter expassis Aquilae diverberat alis.
HAINORUM suboles, Hoc quid Gestamine Caesar
Innuit? An quia sollicitis exercita curis
Pectora fert tantum victrix super aethera VIRTUS?

DOCTA animos hominum pascent tua carmina; donec
Arton edent homines, pectora mh=dos edet.

Si negat ex animo, carmina nostra probat.
Hoc est, ANDREA, quod tanto quaerimus aestu:
Iudicio vulgi NOLLE PLACERE rudi.

NON est, quod rogites; tua cur Insignia nolim
Magnifica versus ambitione loqui.
Me Lupus e clypeo vidit, ZUCKVOLFE, priore~.
Ut vidit; rauco gutture conticui.

SUNT, qui Parrhasii QUAESITA requirere plureis
Ingenii vires iudiciique putent.
Non ego promerui tantos censere labores,
Qui feror Aoniae pars prope nulla domus:
Parrhasii, MOLLERE, tamen Quaesita manebunt,
Dum reget obliquos Parrhasis ursa polos.

INNOVAT aetatis senium verni aura favonI ,
Et Sol mutatas itque reditque vices:
Saepius hibernos linquunt, MUSMANE, recessus
Atthides: et nidos fingit alauda novos:
Folliculos ponunt veteres aestate cicadae:
Et veteres serpens abiicit exsuvias .
Sola sub antiqua secum pippansque gemensque
Vernat et hibernat nostra Columba domo.

MI patina exhibuit Leporem tua, IANE: Leporem
Par pensura pari pagina nostra refert.
Reddere possem eadem: vetat unica littera. muta hanc;
Pagina mox patina est: mox lepus (ecce!) lepos.

HOSMANUS caligas amisit; Nomen et una.
Nunc miser Hosmanus excaligatus homo est.

SCRIBERE me viridi tinctos aerugine versus,
Livor ait. tribues huic, GODOFREDE, fidem?
Tam prave cur, quaeso, velim clarescere vulgo?
Nemo sic notus, sed nothus esse potest.
Non acuo dentem, sed ut agnus mordeo morsus
Ecquid ab invidia liber hic esse nequit?

ANDREA, genuine Christianae
Rameaeque patrone disciplinae;
TOSCANI geminos tui Libellos
Evolvi prius ungue transeunti.
Non possum manifesta diffiteri,
Sed nonne et similem queat laborem
Germanis adhibere quis Poetis?
Aut Germania non habet Poetas?
Aut solis Italis (quod arbitratur
Quidam bucco) datum est habere nasum?

NEMPE ioci causa scribebam nuper ad oram
Versiculi. Semper-Taubman tu Marcule, rides.
Nunc ego mutavi: si mutas tu quoque; ploras

FRANCISCE, sidus inclutum Chalcographi,
PLANTINIANAE mentis heres et typi:
Quid esse suspicabor id negotii,
Immo quid esse suspicabor otii,
Quod LIPSIANOS nulla PANDECTAS fere
Germaniae taberna vendat uspiam?
An interesse Litterarum nil putas,
Seu negligantur seu legantur hi Libri?
Aut redde CRITICA Lipsii Germaniae,
Aut publice fatere; Per Germaniam
Te REM iuvare nolle LITTERARIAM.

QUEM quaeso hos, IOACHIME, putas mihi primitus ausus
Inspirasse deum? Leius ille fuit.
Hic tua praedixit sub candida tecta Columbas
Simplice remigio posse volare meas.
En sex! veracem si Leium rere Poetam,
Has cave furcillis aedibus eiicias .

ANDREA, Latiae cultor studiose Minervae,
Quem genuit patrio proxima terra polo:
Publica vis iterum committi praelia versu?
Non facio: Vavius vult recitare suos.

PRO Troia ad Troiam non sic pugnavit Achilles
Hectori: Gymnasiis ut ad omnia pulpita nostris
Pugnat Aristoteles in Ramum; Ramus in istum.
At prodest, HASTAEE, quod haec sine sanguine pugna est.

BRACHMANUM suboles Silesiorum,
Iamdudum, quod opinor, audiisti;
Indorum quid in Orbe decolori,
Quem Ganges rigat, urit igne Cancer,
Brachmanes fuerint. Monebo, si vis.
Fuerunt Sapientiae magistri:
Magistri sapientiae fuerunt.
Nec me poenitet istud obsoletum
Inculcare reciproco Phaleuco.
An ex postgenitis es unus Indis?
Aut tellus quoque fert Silesiorum
Brachmanes Sapientiae MAGISTROS?

UNUS, VITE, meos versus admittere fertur.
Si verum est; digitis excute, turba, tuis.
Instar habere potest cunctorum hic unus: et uno
Hoc plus sum, me quam Marculus esse velit.

CAESAR ut haec legit GERMANICUS: inquit, In Orco
Serius, O SALOMON, quid iuvat ista legi?
Tunc tuus in lucem SCHORBUTUS debuit edi,
Quum meus ad Rheni flumina miles erat.
Et minus ener vis cruribus ire domum.

THEOLOGAE, SALOMON, os non ignobile Suadae,
Sacrique interpres ingeniose libri:
PSALTERI, quaeso, videat MEDITATIO lucem,
Quam sinis obscura nocte latere domi.
Nempe pugillari concinnas mole libellum:
At levis haec moles non leve pondus habet.
Non tantum dare multa, sed et dare pauce; probatur.
Et saepe in parvo codice magna latent.

ANNA, recurrenti quae lecta reciproco flexu
Nomina, post obitus heic tumulata cubo.
Nubere non licuit, licet aevo nubilis essem.
Abstulit in mediis me Libitina rosis.
SPES erat in thalamo: sed spes re cassa peribat:
Pro thalamo tumulum visere iussa fui.
Idque lubens feci: Domini quia iusta voluntas
Gaudia me caeli participare cupit.
Exemplum speculumque piae Spigelia vitae
Lausque illibatae virginitatis eram.
An fieri possis, facta quod ipsa, lutum.

PHILOSOPHA, IOSEPHE, recens quod in arte Magistras,
Tot tibi gratantur carminis artifices:
Ut mihi materies praerepta sit omnis: et aut nil,
Aut cum praedictis dicere cogar idem.
Illud amicitiae pactum venerabile nostrae,
Hoc prohibet criticae lima severa manus.
Si vis ergo tibi quosdam me pangere versus,
Incipe digna metro facta patrare novo:
Scin' quae? si nescis, aurem mihi porrige, dicam:
novi quammox carminis orsa dabo.

EDE foras tandem, ede foras tua carmina, LEI,
Quae fingunt habitu cerea corda bono.
FONS desideriis ea noster anhelat avaris,
Et cupit his primo tempore quoque frui.
Nil melioris enim prope cudi posse monetae,
Calculo et ipsa suo diva Moneta probat.

IUDICIO, LEBEMYCE, tuos praeverteris annos:
Nec minor ingenii lux genuina tui est:
Gnavaque sedulitas Latiae te Palladis arteis
Adsiduumque libris accubuumque docet.
Iudicium, ingenium et studium Schola nostra probavit,
Ac dedit ex merito praemia cuique suo.
Vaticinor. si vera monent praesagia vatum,
Tuque proba vates strenuitate coles.
Doctus Apollo sua faciet te frunde Poetam.
Sic poteris titulos congeminare tuos.

MORIS id est hodie: cui nubere cura; puellam
Vult sibi de sola virginitate dari.
Hoc mihi non visum est docta ratione probari,
Prae vidua cur sit virgo petenda viro.
Atque virum vidua atque domum curare perita est:
Virgo novella rudis atque viri atque domi est.
Tum viduae proles superat fabricata; nec istam
Est opus incubitu post fabricare novo.
Tu, BRUNEMANE, vir es; viduam prae virgine ductas
Quae tibi conditio pensior esse potest?
Et si non alia, tamen hac re virgine praestat,
Quod melius leges calleat ista tori.

VERSUS, AMICE, me rogas propempticos:
Nec sic rogas, ac si velis precario
Hos obtinere. fronte recta postulas,
Ac si queas hoc imperare, provocans
Queis forte sim professus ipse Neminem
Hinc ex amicis emigrasse, cui meos
Non aut Phaleucos aut iambos, aut catae
Quicquid ministrae Delii suggesserint,
Communicassem. IANE, non negaverim;
Professus id sum publice: nec os mihi est,
Profectioni quo tuae pauxillulos
Negare versus audeam, qui mutuo
Nec serio voti carebis munere;
Veruntamen sciatis omnes, et quidem
Tu, Iane, praeter caeteros; Priora me
Olim professum; sed FIDE POETICA.

FELICES tibi sint tuae Calendae,
Iunoni quibus atque Nationi
Haec pro te rata vota dedicarunt
APOLLO, Venus et patrima virgo;
Clementes puero este nascituro:
Nanque noster hic: Hic favente coele,
Bonus Musicus et bonus Poeta,
Mirante invidia, futurus olim est.

SIBERE, tu Poeta longe doctior,
Quam credat imperita vulgi natio:
Immo nec ipse credidissem: ni tuae
Vires Camenae plurimis tecum modis
Expertus essem nuper in Poetica.
Sed hoc in aurem dico: ne quis aestimet,
Dici superbe, quae sit ipsa veritas.
Fac, o SIBERE, (nam data est occasio)
Id carcinoma vapulet Poeticum:
Ac liberali vindica manu deas
Nostro dicatas ordini. ne postmodum
Adulterator iste multo pessimus
Latinitatis exspuat tot furfures:
Tot, inquio, ne lacrimentur noenias
Poetici sermonis istae praeficae.

ECQUID, ut Architas possim redivivus haberi,
Promeruit numeris nostra Columba suis?
Si mugire boves et aves ex aere canenteis
Fecero: quod iussu nomen habebo tuo?
Haud dubie veteri tibi voce Boetius essem,
Qui mugire boves, psallere fecit aves.
ZUCKWOLFI, site sub nubes remige pinna
Erigerem; Nomen quod mihi, quaeso, dares?

MANNA parata tibi est, retro si volueris ANNAM.
Crebrius o Annam volve revolve tuam!
Iam si facta tibi est stillatae copia mannae,
Inde potes vivos aedificare favos.
Conficies mulsum, lepido si condita vino
Miscetur medii rite medulla favi.
E mulso Paphium poteris componere nectar,
Quale propinavit Iuno Marita iovi.
Si novies presso confuderis omnia coetu,
Editur Ambrosii spissa placenta cibi.
Nonne, WEHSI, es felix, una cui manat ab Anna
Manna, favus, mulsum, nectar et ambrosia?

SAEPIUS e nostris here tu, CNOGLERE, Columbis
Dictabas numeris carmina plena suis.
O meminisse meum tam felix esset, ut aeque
Plautinos possem commeminisse sales!

NEM O repente bonus. impingat saepe, necessum est,
Qui semel artificeis gestit habere manus.
Saepe puer digiti delirat acumine, qui vult
Pandurae melica stringere lege fides.
(Suggerit hoc, GEIGERE, tui mihi nominis index,
Graecia Pandurum, quem vocat in Latio)
Nos, qui subtileis Musarum addiscimus arteis ,
Primitus incultis fingimus orsa modis:
Postmodo sollerti male ficta refingimus ungue,
Donec adaptato sint propiora typo.
Talia cum tua sint: hodie Witeberga Magistrum
Te creat; et meritas ornat honore manus.

CORPORIS effigiem speculi dat imago videndam.
Sed Virtus speculum possidet ingenii.
Ingenii speculum, non corporis, inspice; qui vis
Cernere germanae Nobilitatis opes.
Quod SCHEIDINGA suis SPECULUM domus adserit Armis,
E virtute virum pondus habere, docet.

NUPER hiems iniens, nunc-nuper adulta, reliquit
Nunc quoque supremum praecipitata diem.
Reddidit egelidos tempestas verna tepores,
Molleque fecundo pandit honore solum.
Mane libros mediaque die noctisque sub umbra
Volvere: quaedam animi nonne vocetur hiems?
Docta diu paullatim aliis proferre docendo.
Nonne adolescentis Veris ad instar habet?
Vere novo natale solum, BUNTINGE, remigras
Ingenii partas expliciturus opes.
Sentiat urbs patriae, gemino te pondere certam
heic hiemis sed ibi Veris obisse vicem.

CAESAR ubi Actiacis rediens Augustus ab armis
Saxea Romano strata secabat equo:
Corvus ab aedicula, SALVE INVICTISSIME CAESAR,
(Numum viginti millibus emptus) ait.
CAESAR France, tuis victa est Inscitia libris,
Pieriique subis templa Magistra fori.
Nonne etiam acclamet, SALVE DOCTISSIME CAESAR,
Pro Latio corvo Franca COLUMBA tibi?

IAM semestris, opinor, evoluta est
Tempestas, ubi militamus una
Inter centurias triariorum:
Eiusdemque simul stativa tecti
Exprompto colimus favoris usu.
Nosque idem coquus heic et hospes idem
Rivales patinarios iisdem
Laute utrosque cibavit esculentis,
Et Bacchi Cererisque praestinatis
Invitavit utrosque poculentis.
Deque amplis modo rebus eruditae
Nos committere velitationi,
Festivis modo liberaliores
Fermentare iocis loquutiones
Alternis soliti sumus diebus.
Nunc me destituis, tuaeque dulceis ,
SENGSTACHI, patriae sinus remigras
Domi quicquid eris; tamen fatendum est,
Quam diu mihi notus heic, Amicis
Et Musis sat amicus exstitisti.

PROMPTIUS ut fumos possem exhalare cerebri,
Quos mihi concierat largior aura meri.
Exspaciabar heri paullum cum vate Sibero,
Quorsum iter ad MONTEM ducit APOLLO suum.
Interea quaesisse domi me diceris. Ecquid
Intererat nostra me residere domi?
En ego nunc, ABRAHAME, domi te exspecto vel istic
Exspectare tuae me potes ipse domi?

NATALEMque more tuum celebrare volebam,
CHRISTOPHORE, et Genio festa litare tuo.
Ast obeundarum morosa frequentia rerum
Me tibi teque mihi demit, utrique diem.
RAUSCHERUS tamen et nostri pia cura SINAPI
Expediere meas, me monitore, vices.
Qui monet, ut faciant alii; facit ille monendo:
Piusque duae faciunt, quam facit una manus.

NON modo, quos genitrix vernacula sustulit, aut qui
Admotu patriae proximiore sati;
Illud amicitiae venerabile nomen honestant:
Sed quoque seposita qui regione siti.
Te genuit Slesis, me Francis alumna. quid obstat,
Quo minus in nostro pectore flagret amor?
Heilsbrunae cepit, Witebergae crevit in ignem
Quem poterit nullo Fors abolere die.
Tu licet Arctoos adeas, TEICHMANE, Bourusso.
Saxonis Albiacis ipse relinquar agris.
Ecquid amabilius, quam sic flagrare sub uno
Ignis inextincti posse calore duos?

QUAE tibi mandavi, immo quae curanda rogavi,
Tam scio curatum te dare, quam scio me
Versiculos misisse meos ad Principis aures;
Quam scio, te genium Principis esse tui.
MOSBACHIO mandes, si quid curabis in aula.
Sat scio, curatum tam bene nemo dabit.

ME paene incertum, nostrasne receperis, an no,
Inter agit fluctus spesque metusque suos.
Mercurii suboles facit hoc, quae callida quidvis
Fingere, saepe fidem cui negat ipsa Fides.
Fluctibus o suppone meis tria verba; quiescent.
Tam grave MOSBACHI vocula pondus habet.

HELUO qui non sit , Tatius negat esse Poetam:
Hunc si tu sanum credis, Halysce; furis.

ET Venere et Charisin et Musis natus iniquis,
Cui genius Plauti non sapit ad genium.
Ipsae adeo Musae Plauti sermone loquuntur.
O Umbri umbellam sit mihi posse sequi!
Hic Veneres habet omnes: miscet hic utile dulci:
Ausit et huic punctum quisque negare suum?
Plautus Musarum decima: et flos Atticus: idem
Sermonis Latii regula certa sui.
Hunc penitis sollers adytis sapientia clausum
Distinet, atque animas huc vetat ire rudes.
Sat nobis huius pulvisculus esse farinae
Creditur et Latiae mica pusilla molae.
O studiis damnate puer, ne scena TerentI
Vilescat mundi simplicitate sui!
Ni prius hic animum coluit; me iudice, nusquam
COME, Venus, Charites, Musae, date lacteus imber
Supra umbras Umbri depluat uvidulas!

EXEMPLUM pietatis et modestum
Iuventae specimen, LOSERE; qui nec
Fortunis patre nobili, nec illo
Quem clarat decus artium; sed isto
Quem netrix acus et diurna merces
Frugali modulo cibavit, exstas:
Et doctos tamen inter ipse doctus
Triumphas hodie Magister. Et quid
Clarorum suboles habes parentum,
Quo morosius efferaris? Et nos
Arteis discimus, Artiumque fimus
Sartorum quoque filii MAGISTRI.

CHALCOGRAPHIS animare typis ad saecla nepotum
Cogitat exactum bibliopola librum:
Quamque potest fieri, festinat, ut ante Calendas
Editus Apriles visitet ora virum.
Te rogo, qui vatum sacra calles, inter Et omnes
Quem polit artifici littera picta manu,
Loesero atque mihi scribenti praepete penna
Auxiliatrice, si vacat, adde manus.
Sed propera. vult nos properari cusor, et ipse
Cum Bruto valde, quod volo, IANE, volo.

QUID me pollicitis et spebus inaniter imples?
Cum tantilla quidem ne dare dona velis.
Scilicet ut possis munisque et comis haberi,
Miratorque tuas laudet amicus opes.
Verum ego quid dicam, de te quid carmine vulgem,
Si nondum expertus, experiare licet.

EXPLANATIUS istud involucrum
Dic SETLERE mihi, quod adferebant,
An pisces biberent. Bibuntne pisces?

DUM te febris edax redivivo macerat igni,
Sollicitas Christi carmine totus opem.
Crede mihi, TROTYSCHI; medicos si consulis omneis,
Utilior a tibi pharmaca nemo dabit.
Hunc ego consului, cum me febris ureret olim,
Et voti primo sidere compos eram.

DUM prius mihi dente morsicanti
Strictae forpicis improbi capilli
Stringis luxuriem, novaeque barbae
Coherces petulantiam: pol, haec est
Natalis mihi lux, ais: moneri
Abs te debueram proin Phaleucis.
En his te moneo statim PHALEUCIS.

DUM te Philosophi caput Lycei
Nostratis, CICELERE, Vitebergae
Ob bonas titulis honestat arteis:
Acclamo tibi publice Phaleuco;
Sic me Phoebus amet nurusque Phoebi,
Ut te carmine liberaliori,
Ut te carmine copiosiori
Donarem merito lubensque: si vel
Per sales adeo facetus, aut si
Per rithmos adeo disertus essem,
Ut collega tuus, Scholae magister,
ROLLENHAGIUS est utrisque. quod cum
Sors mihi inuideat, Davide: Cur non
Hos boni quoque consulas Phaleucos?

MAGNA est libertas, moratus venter, et ex hoc
Mensuram iusti pensiculare cibi.
Quisque sui vult esse potens et liber haberi:
Sed tolerat ventris plurima turba iugum.
Me factum, non verba loqui; IOACHIME, probasti
Ubere Sermonis fertilitate tui.

SUNT, qui scire volunt; sciant ut ipsi:
Hos audebo vocare curiosos.
Sunt, qui scire volunt; ut inscienti
Vendant scire suum. quid hos vocabo?
Hos turpis-cupidos-lucri vocabo.
Sunt, qui scire volunt; nec inde quicquam
Sperant, praeter id, ut sciantur ipsi:
Haec certe mera vanitas habenda est.
Sunt, qui scire volunt; ut imperitos
Harum participent scientiarum:
Haec demum pia caritas habenda est.
Sunt, qui scire volunt; vt ipsi in usus
Succrescant hominum, Deique laudes:
Haec prudens pietas vocanda certe est.
Ex te iam (quoniam scientiarum
A nostris hodie Magister audis)
Quaesitum venio parumper, In quam
Classem, CHRISTOPHORE, scientiarum
Adscisci studeas. novissimarum
Sector si fueris; mihi profecto
Vel e praecipuis Magister esto.

NOCTURNAS, IODOCE, operas aequare diurnis,
Theologae tractant pars multa negotia curae,
Quos privata domi lectio sola tenet.
Pars e suggestu dare publica verba laborant:
Seque opera functos hinc satis esse putant.
AT tu etiam logicae trahis arma reciproca serrae,
Alternoque sacros discutis ore libros.
Experiere brevi, si continuata calescent,
Quot tibi quotque tuis emolumenta dabunt.
Cotis ut attritu scabrum splendescere ferrum
Sic hebes ingenii vis agitata solet.

THOMA, nobilium sator librorum
Paulo post quoque liberum; vocasti
Me praesente meos. dabo hos; Deumque
Voto conveniam, novas ut amplo
Fecundet tibi nuptias paratu.
Sed hoc tempore quis velit, quis ausit
Me seducere Lipsiam maritum
Vix ac vix in amore quinquemensem?
Ut velim: iuvenis marita non fert,
Causas nescio quasue quotve texens.
Tu, quaeso, Catharin tuam rogato,
Num qua sontica possit inveniri
Caussas inter cas domi manendi.

NOTA est bibliotheca Gordiani,
Est et nota Tyrannionis illa,
Romanique Triphonis illa nota est.
Notae sunt simul haec et ista et illa:
Verum haec nomine et ista et illa nota est:
Ipsa re nihil haec et ista et illa est.
Ac quam vis aliquid reapse nunc sint:
Nostri BIBLIOTHECA, quis scit, an non
Praestaret tribus una BASTIANI?

CARMINE transcripto mentiris, Marcule, Flaccum.
Tam subito Flaccus, qui modo bardus eras?
Non omnes fallis: scit, te non esse Poetam,
Francia: personam detrahet illa tibi.

ME, THOMA, decies voca: Paratu
FAC convivia lauta sumptuoso:
Plebeii nihil adfer esculenti;
Sed turdos, lepores et attagenas,
Ac raros acipenseres : et adde
De vini lepidissima saliva.
Non compareo: ni iubebis, ut sim
Dictator meus ipse, quum bibendum est.

MITTIS ab urbe Rhodo piperatas, BRUNO, placentas,
Quas clarat pretio Norica fama sui.
Heic vendunt simileis non re sed nomine. quippe
Muscerdam piperis grana vocare solent.

DULCIS auribus ista cantilena est:
SALVETO Sapientiae Magister.
Verum dulcior elegantiorque est,
Si mens adserit id, quod auris audit.
Hinc te BARTHOLEMAEE, laudo: quod tu
Vis et ESSE Magister, et VOCARI.

Hac ego, fatali pro iure, LEUNCULUS, illud
Delicium catuli, contumulabar humo.
Codula crispa mihi: cita cruscula: vellera lacti
Aemula: colla meris luxuriosa iubis.
Pone nates cinni tubercula bina pilosi;
Iurares caligas ista fuisse meas.
Caetera paene glaber: levisomnus, et utilis aedi
Noctis ad excubias rem speculabar Heri.
Lysimachi catulus, Meliteaque cura Sabini,
Prae me, prae genio nomina vana meo.
Quisquis es, excelsas ne scande catelle fenestras:
Hinc venit exitii tanta ruina mei.

QUAE iam facta, futura non putabam,
Cum tedas mihi ventilaret Hymen:
Adfines fore nos. O, hunc amorem
Qui fecit, Deus et secundet: ac vos
Marito, MICHAEL - ELISA, nexu
Maiorum pietate copulatos
Nullo tempore dissilire cogat;
Ni vitae saturos et huius aevi.
Fecundetque torum: det atque multas
Matris effigies patrisque gigni:
Ne victi sterilis gelu senectae
Improles abeatis ad sepulchrum.
Sed matrem facitote vos patremque,
Parentes avias avosque vestros:
Et vos et subolem bene ac beate
Una educite plurimorum in usum.
Haec fiant, precor. et quid est, quod optet
Praeter ista, Poeta Christianus?

QUAMVIS mollis Amor; quamvis tu durus ut audis:
Dura tamen mollis pectora fregit Amor.
Exstimulat mollem Cyprida durus Amor.

VELLEM maneres heic ; tuae si quid rei,
SEBASTIANE, feneraret mansio.
Nunc quando tecum constitutum, patriam
Litvana Samogithiorum frigora
Revisitare; non recuso: quin tuam
Profectionem prosequor voto pio.
Praesens amicus elegans spectaculum est:
Sed si manet fidelis inter exteros,
Epistolis laetantur et rumusculis.
Quod non inelegantius spectaculum et.

ADSOLET Actaei populatrix ales Hymetti
Flores et frutices, et peragrare thymos:
Singula delibat: sed cellis non nisi succos ,
Sed nisi de succis optima quaeque refert.
Huius in exemplum Naturae arcana peragrans:
Congessi Medicae commoda multa rei:
Quei morbi facies diseatur quaeque: vicissim
Adferat huic certam quod medicamen opem.

INSTAR habet muri Germanis vestra Vienna.
Si ruit haec: nunquid , IANE, vetare potest;
Quin Saraceni Memphitis LUNA tyranni
Hanc Evangelici SOLIS obumbret humum?

CUM tuus impubi lacteret flosculus aevo,
Fingebas doctis pectus et ora modis.
Cum data paullatim fieret robustior aetas,
Haud te vulgato more Themisti dabas.
Iam tua cum producta viri premat incita calcem,
Sacra maritati pergis inire tori.
Utque suo possit fini sociale potiri
Connubium, dono scis opus esse dei.
Et quia dona dei non gratis talia dantur,
Empta tibi Numo est haec Theodora tuo.
Tantaque tantillo Numo Theodora coempta est!
Quis neget haec emptu vilia DONA DEI?

PARS studii, WERNERE, mei non vilis, et aequum
Semper-mansurae pectus amicitiae:
Olfi, si quicquam iudico, pinguis homo es.
Aureis debueras, Olfi; sed et insuper, Olfi,
Debuer as nasum consuluisse tuum.
Vapulet hic calami vel linguae verbere nobis,
Qui probat et linguam, qui probat et calamum?

DICTITOR in versu nimium tibi parcus. o essem!
MARCULE, quam velles, parcior esse velim.

GERSON, care senex, qui per trieteridas octo
Christi salvifico pascis ovile cibo:
Imperio fati moritur tibi Filius, atque
Unicus, atque aevi flore vigente sui:
Atque bonas arteis et caetera doctus; et aequans
Ingenio mores, moribus ingenium:
Et cantare bonus, et sustentare canoro
Murmure depressam per sua puncta basin:
Et forma pollens atque indole corporis: et spem
Patris et ipsum se vincere promptus erat.
Nunc abiit, lacrimasque tibi cum matre reliquit,
Ac desiderii vulnera lenta sui.
Nec te flere veto: Quis enim non fleret ademptum,
Qui vivens nulli causa doloris erat?
Fle tamen hunc modice: ne quis malus occinat autor,
Displicuisse tibi, quae placuere Deo.

SI quid regula prisca rusticorum est,
Apparente die Sebastiani,
Vernantis alimenta prima succi
Calvis insinuantur arboretis.
Tu, quod te iubeo, SEBASTIANE,
Omen accipies; et intus horni
Venas irriguo madore vini
Humectabis , et usquequaque vitae
Radices tibi fulcies: ut istum,
Atque istum, atque alios sequentis aevi
Sano corpore, mente saniori
Nataleis celebres: et heic paratos.
Et si qui patriae sinu relicti
Ter solemniter invoces amicos.

NATALIS rediit Sebastiani,
Eodem quoque sole Fabiani.
Hic est frater, amicus ille. carus
Est et frater et est amicus. ambo
Nataleis sibi vendicant Phaleucos.
Frater rusticus est: quid? immo non est
Merus rusticus: ipse rusticorum est
Sartor nobilis; expeditus, inquam,
Paganae gravitatis architecton.
Quem visum semel universa novit
Mea ex indole Viteberga: quippe
Nil, aut Paene nihil quotidiana
Distat alter ab altero figura.
Sed nunc qui rudis est, omitto fratrem,
Teque, culte SEBASTIANE, solum

SCIRE voles, nostrae fruticent quo germine malae,
Queique marem mulier dignoscat? reice caudam.
Reiectae caudae praepone extrema priorum,
Est ubi sacrufices : vel ara mihi rusticus agrum.
Totius tria prima vide, stat filius Ebro:
Inverte haec, poteris Germano prodere corvum.
Tolle caput, ventrique suum distringe tumorem.
Rara avis exibit, quam nolo dicere, quando
Iunius id fecit. iam tandem collige totum,
BARBARA fit, qualem Specneri cernis in ulnis.
Reiice caud.) ra. extr. priorum) a. fit ara. rust. agr.) Imperat. fil. Ebri) Bar enim Hebraeis
filius est. inverte) Rab. Tolle cap. ventr. et c.) Ba et b. fit rara. et c.

PACIFICUS Latio, FRIDERICUS Teutoni, Graio
IRENAEUS, Ebro pacis amans SALOMO est.
Quattuor ex istis nomen tibi contigit unum,
Quod decet eventu nobilitare suo,
Sed nunc inprimis: nunc est occasio: vere
Nunc tibi sectandum nominis omen erit.
Scripturae interpres et Christi mysta crearis.
heic Rhodus, heic saltus! heic tibi PACIS opus.
Ambitio, lites et vanae praelia linguae
Turbant Custodes saepe Gregemque Dei.
Fac, tua sit pacis consors Ecclesia. sic tu
Nomine, sic ipsa re FRIDERICUS eris.

VULGUS inargutum miratur saepius, Arteis
Tam vigili nobis strenuitate coli:
Quas tamen in pretio nusquam videt esse, nec ad rem
Cultori pretium conciliare suo.
Nos quoque miramur, tanta sub mole cerebri
Ne micam sapidi vulgus habere salis.
Si furor est; iuvet huic porro indulgere furori.
Plus sapiat furere hoc quam populi sapere.
Quisque suam sponsam, nos nostram, HOFLERE, perimus:
Nec credo, perit hic, nos neque perdet amor.
Non tamen in pretio fuit heic sapientia nullo:
De pretii videat sorte futura dies:
Quando Magistrorum titulis adscriptus et Albo
Incipis aeternum perpetuare decus.

HAEC habet instar agri, mi LIRA, Ecclesia Christi,
Cui te cultorem iam sacer Ordo creat.
Nominis esto memor, si vis heic ducere liram.
Hoc qui delirat, non bene lirat, agro.

QUOD sacra divulgas elego mysteria versu,
Ingratum nulla parte, PHILIPPE, Deo est.
Nec nulla est pietas, gracilem deducere telam
Carminis. infantum vox quoque grata Deo.
Quantum te vincunt vates in carmine, tantum
Victores vincas in pietate tuos.

LEO protervus sub clypeo poli
Caudam vides ut ventilet igneam,
Scintillulasque ex ore vibratileis
Eructet: ut vis fulguris ebriis
Prosultet irquis : ut rutili ardeant
Villi iubarum! Non minus hinc iter
Urges, GEORGI; qua vocat inclutis
Tubinga pactis, impetus et tui
Spe luculenta prolicit ingenI .
Ito. sinistrum audivimus oscinem,
Quem nemo quisquam iure redarguat.
Ito, et salutem voce vicaria
Denunciato , atque oscula candidis
Oppange amicis: ut memores mei
Vivant perenni delitio : licet
Nos tot viarum millia dividant.

IACOBO datur Anna novo nova nupta marito.
Consulit aetati Nuptus uterque suae.
Quisquis ades conviva, meo fac mutua voto;
Et symphoniacis sic modulare modis:
CUM Nupto noua Nupta novo cole iura iuventae:
Ut veteres multo germine sitis avi.

VIDISTINE Petrum depictum in pariete? Quanam
Terrarum? in vestro FONTE SALUTIS. ibi?
Nimirum hunc vidi, si mens non deviat: illum
Scilicet in Quartae fornice Classis? ita.
Nempe sinistrorsum si quis concesserit intro?
Recte. cum barbae tetricitate? bene.
Cum rigido vultu, cum fronte severa minante;
Cum cirris prono verticis orbe? probe.
Cum Libro, cum clave polos qua pandit et obdit,
Ac hominum egressus introitusque notat?
Maxime! Et haud ullo calces perone revinctum;
Cum glauca tunica pallioloque rubro?
Omnia concurrunt. sed quid vis? orane Petri
Est operae pretium cernere picta? papae!
Huius enim dum picta Petri licet ora tueri,
Omnia gratuito, IANE, favore capis.

AN nescis mores fortunae? scilicet una
Res intemperie non agit illa suas.
Praecipiti nuper ternas tibi morte sorores
Abstulit. heic poterat criminis esse modus.
Esse modus poterat: sed ne sibi deroget ipsi,
Fertur in adfectus ambitiosa novos:
Et matrem perimit communi lege sororum.
Heic etiam poterat crimen habere modum.
Sed mores urgere suos obnixa laborat:
Exsuit et fratrem lucis honore tuum.
Quis neget? o THOMA: series haec longa dolorum est.
Sed cordatus homo vincere multa potest.
Tu quoque vicisses; Sors hac si fine quiesset;
Si non et patri funera moesta daret.
Hoc nimium est. poterunt fortissima pectora frangi
Non intermissis sollicitata modis.
At tu vince tuum solita pietate dolorem.
Hos pietas fluctus sola domare potest.

CORPORIS hac posui tellure Georgius umbram
LAELIUS. ut posui, paene quadrimus eram.
Nec queror, ante diem me fungi morte. sat aevi
Transiit. in coelo nemo quadrimus erit.

IESSE nepotis, o CRAMERE, regii
PROVERBIORUM nobileis Sententias
Versu Latino transtulisti. iam rogas,
Quid iudicem? Quid iudicem, non nescio.
Ex Salomonis lamina Sionia
Numos Latinos cudet haud quivis FABER.

QUI pedis obiectu furtim supplantat euntem,
Dicere Iacobum mater Ebraea solet:
Qui pede praepropero citius praevertit euntem,
Antiquo levipes dicitur in Latio:
Sic lepus est levipes: (si non lepus Aelius ipse est,
Hinc sibi Grammaticam qui cupit ire fidem)
At neutrum, IACOBE, tuum est. Sic parcere Parcas
Sic bellum bellum dicere, credo, solent.

LUSIMUS haec olim iuvenes. tu Marcule nosti:
Sed livore malo dissimulare soles.
Vertimus e Graecis. scis hoc quoque Marcule: sed vis
Invidiam Lusui conciliare meo.
Marcule, necquicquam stimulat te livida tabes:
Romani salis expertem nihil aestimo. docte
Qui sapit, ingenuos aestimat ille sales.