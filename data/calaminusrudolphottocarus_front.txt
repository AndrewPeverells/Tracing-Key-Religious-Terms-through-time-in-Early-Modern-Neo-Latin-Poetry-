MAxime Christiadum rector, sacrate Rudolphe:
Terra patens humili quem vocat ore Deum:
Excipe, sed clemens; quae dive Tragoedia Caesar
Huc nova: sed veterum Syrmate cincta venit.
Ottocarus violat periurus pacta Bohemus:
Agmen et in dominum grande rebellis agit.
Caesar tum contra bello rapit arma secundo:
Perfidus Austriacis rex cadit hostis agris:
Laurus et Habsburga manet ortum gente Rudolphum:
Numina qui sevit sanguinis illa tui.
Regia ab antiquis sed Francis semina ducens;
Extulit illustres facta per ampla notas.
Quae brevis aetatum revoco dum gesta priorum:
Priscis atque novis eruo cuncta libris.
Maiestas nec enim tragici fert sancta cothurni;
Fictis confundi vera, severa iocis.
Nostrum si veteri se prodat imagine saeclum:
Discimus, arcanis ludere fata modis.
Quaelibet Ottocaros aetas et terra Rudolphis
Obiecit : ex regum sanguine, faece virorum .
At te sancte pater patriae, vis nulla, nec astus:
Numen iniqua tuum nec premat invidia.
Iure velut dominum te mitem vesper adorat:
Sic tibi gens humiles tendit Eoa manus.
Alas subque tuas redigi miser expetit orbis:
Et tibi semideum maxime, vota facit.
Pax cubet alma domi: Thracas foris ense fatiges:
Currus ante tuos vinctus et hostis eat.
Pleno larga Dei foveat te gratia cornu:
Nec nisi cum mundo terminet imperium.