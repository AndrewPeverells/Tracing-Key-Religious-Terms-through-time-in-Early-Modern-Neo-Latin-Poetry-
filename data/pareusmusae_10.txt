UT tandem Apollo Phoebus
Fugit latus marini
Piscis, petitque Vellus
Pecoris nocentis Hellae;
Ut cuncta tristitatum,
Inire dixit ille,
Voluitque cuncta rerum
Facies suas resumant,
Faciantque laeta quaevis;
Pepulit gelu tremendum.
Pedibusque abire iussit
Inimica frigora, intra
Domos tenebricosas,
Zephyrum et redire iussit,
Placidam ut daret favillam
Suae aurulae; quiescat
Murmur Noti fragorque;
Redeant grues, natetque
Anas arundineto,
Hominesque ament labores,
Novumque terra amictum
Sibi resumat; inque
Sola gaudeat frequenter
Arator alma grana
Serere, ut cito gravescant,
Ferant suis puellis
Cibum salubriorem,
Potum meraciorem:
Ut haec Apollo Phoebus
Nuper dedit videnda,
Actutum amiciores
Fore mi novem Sorores
Rebar, meaque mente
Hilares fovere curas
Occepi amiculorum,
Qui pectoris gravamen
Tristissimam ruinam
Patientius ferebam:
Modo unici JACOBI
KIMEDONCII , Sodalis
Fratrisque multum amati
Obitum ferens acerbe
Uno bono dierum,
Myrteta monticelli
Sacra tristior petebam,
Nemusculum subibam,
Eoque proximabam,
Valleculam videbam,
Et adfui. quid istic?
Quietus et recumbens
Identidem dolores
Miserabiles, ciebam,
Fletu genas rigabam,
Anhelitus trahebam,
Luctu meo vocabam,
Novensiles puellas,
Hyantias puellas,
Charitesque tres Sorores,
Omnesque Deos Deasque,
Omnes pias volucres,
Hinc inde pipilantes,
Hinc inde zinzilantes,
Suavique gutturillo,
Varianteque oricillo
Suaviter vibrantes,
Dulcissime integrantes
Valentulos Sonores,
Amiculos canores.
Vidi, audii. quid inde?
Amariter gemebam,
Et pectore eiulabam:
Heus o bonae puellae!
Vos o bonae Sorores!
Vos o piae volucres!
Amabo! ubi latebit
KIMEDONCIPOR , Sodalis
Meus, Frater meus, Cor
Meum, mea unica spes,
Vitae meae levamen?
Ah! ab! ubi es? venito
Sine audiam lepores
Oris tui faceti,
Fac copiam oricilli,
Melliflui oricilli,
Adrastei oricilli.
Te iuro! te LUPERCE
Geni, per omne quicquid
Silvis tuis pererrat
Hinc inde, dic PAREO
Num videris JACOBUM .
Vos iuro! delicatae
Vidistis hunc Napaeae,
Vos juro! vos puellae
Vos ô Dei , Deaeque
Vidistis hunc JACOBUM ?
Venuste Turturille,
Torquate dic Palumbe,
Canora dic Acanthis,
Vidistis hunc Amicum?
Dixi et statim supinus
Iaceo, loqui potis non
Eram, velut cadaver,
Anima sua relicta ,
Viduus relinquor: omnes
Sensus migrant, Homoque
Mox esse desii, nec
Vita ulla me videbat.
Sed ecce. Fors repente
Ingens cohors sacrarum
Hinc me ambiit sororum,
Cohors petulciorum
Hinc me ambiit sororum,
Stipata erat puellis,
Formosulis puellis:
Salacibus puellis,
Regilla sed choragum
Agebat. hanc Cupido
Paphiae puer patronae,
Magni puer cachinni,
Comitatur. at quid inde?
Hymenaea cantitabant,
Hinc inde saltitabant,
Hinc inde voculabant,
Melodias canebant,
Pariter simul sonabant,
Pariter simul vibrabant
Amiculos sonores,
Et crispulos canores.
Omnesque amoenitates.
Adest Cupido. quid tum?
Corpus meum levabat,
Hoc ambiunt puellae,
Formosulae puellae,
Hoc ambit et Dione,
Amoris ille Magnes,
Amoris ille Fomes,
Praesesque amationum,
Amasionum amatrix,
Felixque Nuptiarum
Venusta copulatrix,
Venerilla blandicella,
Caput revincta myrto,
Et taenia papillas,
Beryllinas papillas,
Rotundulas papillas,
Auro micantiores
Ocellulos habebat,
Faculas manu tenebat,
Chorum suum rotabat,
Hymenilla cantitabat,
Et laeta gestitabat,
Corpus meum trahebat
Hinc inde, mox feribat,
Mox osculum premebat,
Et cuncta factitabat.
Infit loqui. Heus Cadaver!
Animam resume, vive,
Doce quid innuat haec,
Post audias amoena
Quae dixero Cythere.
Illae interim puellae,
Glomerabiles puellae,
Hymenilla cantitabant,
Decoriter retroque
Citroque saltitabant,
Pariterque voculabant.
Revixeram. ô Novorum
Nova! mira! (clamitabant
Glomerabiles puellae)
Revixit hoc cadaver!
Veni, Veni, Cythere,
Revixit hoc Cadaver.
Vidit. loqui iubebar.
Repeto anxios dolores.
Venus audiit, renidet,
Et frustra es inquit: heic non
Reperis tuum JACOBUM :
Me audi PAREE tristis,
Hilarisque abibis a me,
Fletusque abibit a te,
Et cura cordilinga
Ex infimis penetris
Cordis tui migrabit,
Succedet hisce dulcis
Iocus, malis repulsis.
Nostin meae puellae
Hymenilla cur canebant?
Te nempe suscitare
Hic mortuum volebant
Confestim ut ad fluenta
HARTANA commigrares,
Hymenaea cantitares,
Illi novo marito,
Illi novae maritae
Mellitulo juvenco,
Mellitulae juvencae.
Dixit Venus: chorumque
Aufert puellularum, et
GEORGII que pergit.
Lubenter audii illam
Sortem mei GEORGI:
Nam mi meos dolores
Amaritudinesque
Len It, meumque pectus
Maerore vindicavit.
Ergo mihi GEORGI,
Ergo mihi MARILLA ,
Novelle tu marite,
Novella tu marita,
Vos coniuges beati,
Salvete ter quaterque,
Ter ampliusque avete.
Nunc este copulati,
Nunc este coniugati,
Nec vana lis, malumve
Ullum revinciat vos.
Tu Sponse dic maritae
Novellulae maritae,
Tuae bone MARILLAE :
Adsis mea ô Apicla,
O pectoris Salillum.
Columbulilla bella,
Adsis mea ô MARILLAE
Da flammeum labellum
Da tortiles capillos,
Magneticos ocellos,
Da lacteas mamillas,
Haec colla mollicella,
Femurculum glabellum,
Latusculum tenellum,
Tot ego osculilla figam
Smaragdinis labellis,
Magneticis ocellis,
Et lacteis mamillis,
Quot Urbicus poeta
Dat Lesbiae facetae,
Tot morsiuncularum,
Tot sessiuncularum,
Tot lusiuncularum
Tot murmurationum,
Reciprocationes,
Mare quot tegit siluros.
Redhibitio haec placetne
Tibi? Dic mea ô MARILLA .
Viden' ut pudoriformis
Oclis MARILLA limis
Procaciore nisu
Nunc gestiat profari,
Ni linguulam loquacem
Rubore purpuranti
Pudor enecasset ipsi?
Sed abit dies. Thalassi,
Hymenaee , Nuptiarum
Vos praesides, Torum jam,
Torum huncce Castitatis,
Iam jam instruetis, albis
Violisque liliisque,
Suave olentibusque,
Et calthula , atque oliva ,
Et herbulis benignis
GEORGIO et MARILLAE ,
Dabitis micantiorem,
Dabitis fragrantiorem.
Papae! novem sorores,
Aganippides sorores,
Hyantiae sorores,
Vos vos bonae Camenae
Quas antea vocabam,
Quas flebilis ciebam,
Nunc nunc adeste nobis,
Hymenaea cantitate,
Hinc inde pipilate,
Hinc inde zinzilate,
Omnes simul vibrate,
Valentulos amores,
Amiculos canores,
Et crispulos sonores.
Euax! annuunt, torusque
Iam nunc paratus! te
Sponsi, introite lati,
Ite, ite tempus instat,
Et Hesperus requirit,
Tu Sponsa virginale
Sertum exuas oportet,
GEORGIO que sponso
Iam Zonulam resolvas,
Et nucleum relinquas
GEORGIO marito.
Bene est. uterque sponsus
Torum introivit, Ergo
His nuptiis favete
Vesper, Diespiter que.
Nunc Vos bonis mariti
Lusus iocosque multos
Pro arbitrio ciete,
DIS Nixiis litate,
Nunc editote bellos
Novellulos puellos,
Novellulas puellas,
GEORGE tu puellum,
Adonidenque bellum,
MARILLA tu puellam,
Dionulamque bellam.
Nos interim precamur
Myrmeciam bonorum,
Et Gargarum bonorum
Cumulumque gaudiorum
GEORGIO et MARILLAE ,
Novellulis maritis.

O Candidate Amorum,
Et omnium leporum,
Et omnium jocorum,
JUNICONTIÛM propago;
Quid ista quaeso taeda
Fert? illa taeda lucens,
Taeda illa plus caloris,
Taeda illa plus vigoris,
Aetnae furentis ocris
Ferventibus caminis,
Quae dat tuae medullae,
Tuae intimae medullae.
O casta virginella
O Sponsa blandicella
CATHARINA mellilinguis,
Iunicontii columba,
Iunicontii favilla,
Iunicontii salillum;
Quid iste Cordis Hamus
Sibi vult? Deae Cytheres
Quem fert Puer volatu.
Et Hamus iste et illa
Flammans furensque taeda
Nova mira dat novorum.
Nam VIRGINEM subivit
Quadriga Solis, Infans
Alatus ubi jubente
Genetrice torquet illam
Illam igneam favillam,
Et flammeam favillam,
Aetnae furentis ocris
Ferventibus caminis
Quae plus penetrat artus.
Hanc PETRE virginalem, et
Faustam apprecationem
Ambabus excipe ulnis.
Et ipse quippe gaudet
Apollo gensque caeli
Isto tuo furore,
Isto tuo calore,
Penitissimo furore,
Penitissimo calore,
Ardentiore gravis
Flamma , ipsiusque Phoebi
Radiis calentiore.
Nec discupit novellis
Recrastinare nuptis
Hunc aureum furorem,
Hunc musteum furorem.
Sed ecce agit caballos
Queis HAMUS iste fraudes
Dolosque fabricarat,
Dolos utrique vestrum
Gratos et usque faustos.
Hem! capta pulchra CONCHA est
Flagella branchiasque
Et aureas habens, et
Argenteas, prehende,
Laxesque rete; capta est.
O PETRE prende CONCHAM
Sudore partam, et acri
Labore captam, et acri
Vigore raptam, et alto
Amore pactam. Adest. Sol,
Optata nunc adest NOX.
Accende taedam, et Hamum
Expande quaeso Conchae,
Nullus feres repulsam
(Ceu quondam) at ipsa Concha
Sponsore me, implicabit
Sese volens lubensque.
Tu solve virginalem
CATHARINA huic marito
Zonam, tuumque sertum
Adstantibus Puellis
Posthac relinque, Sertum
Illud tui Pudoris,
Eheu tui Pudoris
Monumen perenne et arrham.
Sed tu novum maritum
CATHARINA dein corones
Tori tui corollis
His lacteis corollis
His melleis corollis,
Quales venusta Cypris,
Qualis puer Cupido
Manu vient petulca .
Hinc multa gaudiorum
Millena milia opto
Vobis novis maritis,
Quot ipse gaudiorum
Millena milia opto
Nobis novis maritis.
Istoc VALETE voto,
Diuque vos amate,
Diuque basiate,
Diuque suaviate,
Diuque germinate.